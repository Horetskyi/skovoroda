[Number] 1 [Number] Ѡ҆бновлѧ́йтесѧ ко мнѣ̀, ѻ҆́строви, кнѧ҄зи бо и҆змѣнѧ́тъ крѣ́пость: да прибли́жатсѧ и҆ да глаго́лютъ вкѹ́пѣ, тогда̀ сѹ́дъ да возвѣща́ютъ.
[Number] 2 [Number] Кто̀ возста́ви ѿ востѡ́къ пра́вдѹ, призва̀ ю҆̀ къ нога́мъ свои҄мъ, и҆ по́йдетъ; да́стъ пред̾ ѩ҆зы́ки, и҆ цари҄ ѹ҆жаси́тъ: и҆ пове́ржетъ на зе́млю мечы̀ и҆́хъ, и҆ а҆́ки сте́блїе ѿве́ржени лѹ́цы и҆́хъ,
[Number] 3 [Number] и҆ прожене́тъ ѧ҆̀, и҆ про́йдетъ съ ми́ромъ пѹ́ть но́гъ є҆гѡ̀.
[Number] 4 [Number] Кто̀ содѣ́ла и҆ сотворѝ сїѧ҄; призва̀ ю҆̀ призыва́ѧй ю҆̀ ѿ нача́ла родѡ́въ. А҆́зъ бг҃ъ пе́рвый, и҆ въ грѧдѹ҄щаѧ а҆́зъ є҆́смь.
[Number] 5 [Number] Ви́дѣша ѩ҆зы́цы и҆ ѹ҆боѧ́шасѧ, концы҄ земні́и прибли́жишасѧ и҆ прїидо́ша вкѹ́пѣ.
[Number] 6 [Number] Сѹдѧ́й кі́йждо бли́жнемѹ, и҆ бра́тѹ помощѝ, и҆ рече́тъ:
[Number] 7 [Number] превозмо́же мѹ́жъ древодѣ́латель, и҆ кова́чь бїѧ́й мла́томъ, вкѹ́пѣ прокова́ѧй: ѻ҆вогда̀ ѹ҆́бѡ рече́тъ: спаѧ́нїе добро̀ є҆́сть, ѹ҆тверди́ша ѧ҆̀ гвоздьмѝ, положа́тъ ѧ҆̀, и҆ не подви́гнѹтсѧ.
[Number] 8 [Number] Ты́ же, ї҆и҃лю, ра́бе мо́й, ї҆а́кѡве, є҆го́же и҆збра́хъ, сѣ́мѧ а҆враа́мле, є҆го́же возлюби́хъ,
[Number] 9 [Number] є҆го́же поѧ́хъ ѿ конє́цъ землѝ, и҆ ѿ стра́жбъ є҆ѧ̀ призва́хъ тѧ̀, и҆ реко́хъ тѝ: ра́бъ мо́й є҆сѝ, и҆збра́хъ тѧ̀, и҆ не ѡ҆ста́вихъ тебѐ:
[Number] 10 [Number] не бо́йсѧ, съ тобо́ю бо є҆́смь, не прельща́ю: а҆́зъ бо є҆́смь бг҃ъ тво́й, ѹ҆крѣпи́вый тѧ̀, и҆ помого́хъ тѝ, и҆ ѹ҆тверди́хъ тѧ̀ десни́цею мое́ю првдною:
[Number] 11 [Number] сѐ, постыдѧ́тсѧ и҆ посра́мѧтсѧ всѝ сопротивлѧ́ющїисѧ тебѣ̀, бѹ́дѹтъ бо ѩ҆́кѡ не сѹ́щїи, и҆ поги́бнѹтъ всѝ сопє́рницы твоѝ:
[Number] 12 [Number] взы́щеши и҆̀хъ, и҆ не ѡ҆брѧ́щеши человѣ́кѡвъ, и҆̀же порѹга́ютсѧ тебѣ̀: бѹ́дѹтъ бо а҆́ки не бы́вшїи и҆ не бѹ́дѹтъ ра́тѹющїи тебѐ.
[Number] 13 [Number] ѩ҆́кѡ а҆́зъ бг҃ъ тво́й держа́й десни́цѹ твою̀, гл҃ѧй тебѣ̀:
[Number] 14 [Number] не бо́йсѧ, ї҆а́кѡве, ма́лый ї҆и҃лю, а҆́зъ помого́хъ тѝ, гл҃етъ бг҃ъ тво́й, и҆збавлѧ́ѧй тѧ̀ ст҃ы́й ї҆и҃левъ:
[Number] 15 [Number] сѐ, сотвори́хъ тѧ̀ а҆́ки коле́са колєсни́чнаѧ нѡ́ваѧ, стира҄ющаѧ а҆́ки пила̀, и҆ сотре́ши го́ры, и҆ и҆стончи́ши хо́лмы, и҆ а҆́ки пра́хъ положи́ши,
[Number] 16 [Number] и҆ и҆звѣ́еши, и҆ вѣ́тръ во́зметъ ѧ҆̀, и҆ бѹ́рѧ развѣ́етъ ѧ҆̀: ты́ же возвесели́шисѧ во ст҃ы́хъ ї҆и҃левыхъ.
[Number] 17 [Number] И҆ возра́дѹютсѧ ѹ҆бо́зїи и҆ неимѹ́щїи: пои́щѹтъ бо воды̀, и҆ не бѹ́детъ, ѧ҆зы́къ и҆́хъ ѿ жа́жди и҆́зсше. А҆́зъ гд҇ь бг҃ъ, а҆́зъ ѹ҆слы́шѹ и҆̀хъ, бг҃ъ ї҆и҃левъ, и҆ не ѡ҆ста́влю и҆́хъ,
[Number] 18 [Number] но ѿве́рзѹ на гора́хъ рѣ́ки и҆ средѝ по́лѧ и҆сто́чники, сотворю̀ пѹсты́ню въ лѹ́ги водны҄ѧ и҆ жа́ждѹщѹю зе́млю въ водоте́чы,
[Number] 19 [Number] положѹ̀ въ безво́днѹю зе́млю ке́дръ и҆ сме́рчїе, и҆ мѷрсі́нѹ и҆ кѷпарі́съ и҆ топо́лю:
[Number] 20 [Number] да ѹ҆́зрѧтъ и҆ ѹ҆разѹмѣ́ютъ, и҆ помы́слѧтъ и҆ ѹ҆вѣ́дѧтъ вкѹ́пѣ, ѩ҆́кѡ рѹка̀ гд҇нѧ сотворѝ сїѧ҄ всѧ҄, и҆ ст҃ы́й ї҆и҃левъ показа̀.
[Number] 21 [Number] Приближа́етсѧ сѹ́дъ ва́шъ, гл҃етъ гд҇ь бг҃ъ: прибли́жишасѧ совѣ́ти ва́ши, гл҃етъ цр҃ь ї҆а́кѡвль.
[Number] 22 [Number] Да прибли́жатсѧ и҆ в��звѣстѧ́тъ ва́мъ, ѩ҆̀же сбѹ́дѹтсѧ, и҆лѝ ѩ҆̀же пре́жде бы́ша, рцы́те: и҆ приста́вимъ ѹ҆́мъ и҆ ѹ҆разѹмѣ́емъ, что̀ послѣ҄днѧѧ и҆ бѹ҄дѹщаѧ: рцы́те на́мъ,
[Number] 23 [Number] возвѣсти́те на́мъ грѧдѹ҄щаѧ на послѣ́докъ, и҆ ѹ҆вѣ́мы, ѩ҆́кѡ бо́зи є҆стѐ: бла́го сотвори́те и҆ ѕло̀ сотвори́те, и҆ почѹди́мсѧ и҆ ѹ҆́зримъ вкѹ́пѣ.
[Number] 24 [Number] ѩ҆́кѡ ѿкѹ́дѹ є҆стѐ вы̀, и҆ ѿкѹ́дѹ дѣ́ло ва́ше; ѿ землѝ ме́рзость и҆збра́ша ва́съ.
[Number] 25 [Number] А҆́зъ же возста́��ихъ, и҆̀же ѿ сѣ́вера и҆ и҆̀же ѿ востѡ́къ со́лнечныхъ, прозовѹ́тсѧ и҆́менемъ мои́мъ: да прїи́дѹтъ кнѧ҄зи, и҆ ѩ҆́кѡ бре́нїе скѹде́льника и҆ ѩ҆́кѡ скѹде́льникъ то́пчѹщь бре́нїе, та́кѡ попра́ни бѹ́дете.
[Number] 26 [Number] Кто́ бо возвѣсти́тъ, ѩ҆̀же и҆спе́рва, да ѹ҆вѣ́мы, ѩ҆̀же напредѝ, и҆ рече́мъ, ѩ҆́кѡ и҆́стинна сѹ́ть; нѣ́сть предглаго́лющагѡ, ни слы́шащагѡ слове́съ ва́шихъ.
[Number] 27 [Number] Нача́ло сїѡ́нѹ да́мъ и҆ ї҆ер҇ли́ма ѹ҆тѣ́шѹ на пѹтѝ.
[Number] 28 [Number] Ѿ ѩ҆зы҄къ бо, сѐ, ни є҆ди́нъ: и҆ ѿ кѹмї҄ръ и҆́хъ нѣ́сть возвѣща́ѧй. И҆ а҆́ще вопрошѹ̀ и҆̀хъ, ѿкѹ́дѹ є҆стѐ, не ѿвѣща́ютъ мѝ.
[Number] 29 [Number] Сѹ́ть бо творѧ́щїи ва́съ и҆ всѹ́е прельща́ющїи ва́съ.