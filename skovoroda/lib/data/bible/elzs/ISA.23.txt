[Number] 1 [Number] 
[Number] 2 [Number] Комѹ̀ подо́бни бы́ша живѹ́щїи во ѻ҆́стровѣ, кѹпцы̀ фі́нїчестїи, преходѧ́щїи мо́ре;
[Number] 3 [Number] Въ водѣ̀ мно́зѣ сѣ́мѧ кѹпе́ческо, а҆́ки жа́твѣ вноси́мѣй кѹпцы̀ ѩ҆зы́честїи.
[Number] 4 [Number] Ѹ҆срами́сѧ, сїдѡ́не, речѐ мо́ре. Крѣ́пость же морска́ѧ речѐ: не болѣ́хъ, ни породи́хъ, ни вскорми́хъ ю҆́ношъ, нижѐ вознесо́хъ дѣви́цъ.
[Number] 5 [Number] Є҆гда́ же слы́шано бѹ́детъ во є҆гѵ́птѣ, прїи́метъ ѧ҆̀ болѣ́знь ѡ҆ тѵ́рѣ.
[Number] 6 [Number] И҆ди́те въ кархидо́нъ, пла́читесѧ, живѹ́щїи во ѻ҆́стровѣ се́мъ.
[Number] 7 [Number] Не сїе́ ли бѣ̀ велича́нїе ва́мъ и҆спе́рва, пре́жде не́же пре́данѹ бы́ти є҆мѹ̀;
[Number] 8 [Number] Кто̀ сїѧ҄ совѣща̀ на тѵ́ра; є҆да̀ хѹ́ждшїй є҆́сть, и҆лѝ не крѣ́пкїй є҆́сть; кѹпцы̀ є҆гѡ̀ сла́внїи кнѧ҄зи землѝ.
[Number] 9 [Number] Гд҇ь саваѡ́ѳъ совѣща̀ разсы́пати всѧ́кѹю горды́ню сла́вныхъ и҆ ѡ҆безче́стити всѧ́кое сла́вное на землѝ.
[Number] 10 [Number] Дѣ́лай зе́млю твою̀, и҆́бо корабли҄ ктомѹ̀ не прїи́дѹтъ ѿ кархидо́на.
[Number] 11 [Number] И҆ рѹка̀ твоѧ̀ ктомѹ̀ не ѹ҆крѣпѣ́етъ по мо́рю, разгнѣвлѧ́ющаѧ царе́й. Гд҇ь саваѡ́ѳъ заповѣ́да ѡ҆ ханаа́нѣ, є҆́же погѹби́ти крѣ́пость є҆гѡ̀.
[Number] 12 [Number] И҆ рекѹ́тъ: ктомѹ̀ не приложи́те ѹ҆карѧ́ти и҆ ѡ҆би́дѣти дще́рь сїдѡ́ню: и҆ а҆́ще ѿи́деши ко китїи́ѡмъ, нижѐ та́мѡ бѹ́детъ тебѣ̀ поко́й:
[Number] 13 [Number] и҆ въ зе́млю халде́йскѹ, но и҆ та̀ ѡ҆пѹстѣ́ла ѿ а҆ссѷрі́анъ, ѩ҆́кѡ стѣна̀ є҆ѧ̀ паде́сѧ.
[Number] 14 [Number] Пла́читесѧ, корабли҄ кархидо́нстїи, ѩ҆́кѡ поги́бе тверды́нѧ ва́ша.
[Number] 15 [Number] И҆ бѹ́детъ въ то́й де́нь, ѡ҆ста́вленъ бѹ́детъ тѵ́ръ се́дмьдесѧтъ лѣ́тъ, ѩ҆́коже вре́мѧ (є҆ди́нагѡ) царѧ̀, ѩ҆́кѡ вре́мѧ человѣ́ческо: и҆ по седми́десѧтихъ лѣ́тѣхъ бѹ́детъ тѵ́ръ ѩ҆́кѡ пѣ́снь блѹдни́цы.
[Number] 16 [Number] Возмѝ гѹ́сли, ѡ҆быдѝ гра́дъ, блѹдни́ца забве́наѧ, до́брѣ погѹдѝ, мно́гѡ воспо́й, да па́мѧть твоѧ̀ бѹ́детъ.
[Number] 17 [Number] И҆ бѹ́детъ по седми́десѧтихъ лѣ́тѣхъ, присѣще́нїе сотвори́тъ бг҃ъ тѵ́рѹ, и҆ па́ки возста́витсѧ на пре́жднее и҆ бѹ́детъ то́ржище всѣ҄мъ ца́рствамъ вселе́нныѧ на лицы̀ землѝ.
[Number] 18 [Number] И҆ бѹ́детъ є҆гѡ̀ кѹ́плѧ и҆ мзда̀ ст҃о гд҇еви, не и҆̀мъ со́брано бѹ́детъ, но живѹ́щымъ пред̾ гд҇емъ, всѧ̀ кѹ́плѧ є҆гѡ̀, ѩ҆́сти и҆ пи́ти и҆ напо́лнитисѧ, и҆ въ сы́тость, на па́мѧть пред̾ гд҇емъ.