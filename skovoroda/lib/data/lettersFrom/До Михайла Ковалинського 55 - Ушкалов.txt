[Center] Здрастуй, найдоброзичливіша істото, мій Михайле!

[Tab4] Я знайшов гавань, прощайте, надіє і щастя!
[Tab6] Досить ви бавились мною, бавтесь тепер уже іншими.

[Indent] Цей напрочуд вишуканий двовірш запозичено в того невідомого автора, котрий, хто б він не був, досить красномовно й докладно описав гомерівським віршем [Жилблазовы] блукання; я не сумніваюсь, що він і тобі сподобається. Задля вправи ми передали його ямбічними віршами так:

[Indent] Я вже доходжу пристані, щастя й надіє, прощайте;
[Indent] Досить ви бавились мною, бавтесь тепер уже іншими.

[Indent] Спробуймо подати це також віршами подвійного розміру, якщо буде на те ласка Муз:

[Indent] Пристань взяла мене в лоно,
[Indent] Щастя й надіє, прощайте!
[Indent] Годі вже гратися мною;
[Indent] Грайтесь уже ким іншим!

[Indent] А тепер спробуймо подати це також віршами, що чергуються: ти, мій любителю Муз, поклич їх; може, вони тобі допоможуть:

[Tab4] Мене вже зігріла пристань в лоні своєму спокійна;
[Tab6] О, щастя й надіє, прощайте!
[Tab4] Не хочу я більше бути вашою грашкою, досить.
[Tab6] Грайтесь тепер уже іншими.

[Indent] Боюсь, що наробив помилок. Хоч найкраща помилка та, якої припускаються в ході навчання. Часто зло є добром. Чому? Чи думаєш ти, що я вже достатньо спокутував провину? Яку провину? – спитаєш. А ту, що я вчора не був, як обіцяв, хоч і з умовою, ніби я наперед знав, коли давав обіцянку. Бо я був у священика Григорія [Доментѣевскаго], людини до мене вельми прихильної, чию вдачу я дуже люблю, не кажучи вже про його здібності та вченість. Отже, те, про що ми вчора мали намір говорити віч-на-віч, доведеться заступити іншими темами. Щоб хоч якось компенсувати нашу [Italic]розмову[Italic], яка не відбулася, я написав тобі дуже швидко й охоче оце все, беручи до уваги обставини. Далі, щодо того, щоб поговорити окремо з нашим Миколою про вашу сварку, то зажди трохи. Обіцяю вас помирити. Бо що солодше від любові та злагоди? Я знаю твою дуже просту й лагідну вдачу, проте помилки друзів ми повинні вміти виправляти або терпіти, якщо вони не серйозні.
[Center] Твій Григ[орій] Савич.