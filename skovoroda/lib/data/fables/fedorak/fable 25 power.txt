Лев — це образ БІБЛІЇ, супроти якої повстають і лаються ідолопоклонницькі мудреці. Вони думають, що вона мертва i мовить про мертвоту стихійну, не думаючи про те, що у тлінних її образах заховано життя вічне та що все те постає i возноситься до ЦЬОГО: «Бог наш на небесах і на землі...» I, не розуміючи, що виходи ЇЇ суть виходи життя, лаються, чуючи се: «Думайте про горішнє...» «Нема Його тут...»ᵃ А щойно блиснуло світло прокидання ЇЇ, тоді сповняється на них: «Розсиплються вороги ЙОГО». Ось чому Василій Великий каже про Євангеліє, що воно є ВОСКРЕСЕННЯ мертвих. 
Юда, син Якова, замість Лева образом невидимого ЦАРЯ та БОГА лежить, і тому-бо написано: «Ліг відпочити, немов левище. Хто сполошить його?» Лежить левиця і цариця наша, чиста Діва БІБЛІЯ, і про ЇЇ-бо життя й воскресення наше ХРИСТОС розказує: «Дівча не вмерло, а спить...» 
Блаженний, хто не мружить очей перед блиском ЇЇ! Вiн хай співає з Давидом: «Які ж то вони любі, Твої шатра...» «Що за красні, Якове, намети в тебе...» 
Звірів описувачі пишуть, що лев, народившись, лежить мертвий, поки ревінням жахливим розбудить його батько його. А се робить у третій день. Чи можливо благоліпніший знайти для БОЖЕСТВЕННОЇ КНИГИ ОБРАЗ?