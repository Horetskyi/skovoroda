[Number] 1 [Number] Гд҇и бж҃е мо́й, просла́влю тѧ̀, воспою̀ и҆́мѧ твоѐ, ѩ҆́кѡ сотвори́лъ є҆сѝ чѹ҄днаѧ дѣла̀, совѣ́тъ дре́внїй и҆́стинный: да бѹ́детъ, гд҇и.
[Number] 2 [Number] ѩ҆́кѡ положи́лъ є҆сѝ гра́ды въ пе́рсть, гра́ды твє́рдыѧ, є҆́же па́сти ѡ҆снова́нїємъ и҆́хъ, нечести́выхъ гра́дъ да же сози́ждетсѧ во вѣ́къ.
[Number] 3 [Number] Сегѡ̀ ра́ди благословѧ́тъ тѧ̀ лю́дїе ни́щїи, и҆ гра́ди человѣ́кѡвъ ѡ҆би́димыхъ возблагословѧ́тъ тѧ̀.
[Number] 4 [Number] Бы́лъ бо є҆сѝ всѧ́комѹ гра́дѹ смире́нномѹ помо́щникъ, и҆ и҆знемога́ющымъ за ѡ҆скѹдѣ́нїе покро́въ, ѿ человѣ҄къ ѕлы́хъ и҆зба́виши и҆̀хъ: покро́въ жа́ждѹщихъ, и҆ дѹ́хъ человѣ́кѡвъ ѡ҆би́димыхъ.
[Number] 5 [Number] А҆́ки человѣ́цы малодѹ́шнїи жа́ждѹщїи въ сїѡ́нѣ, ѩ҆́кѡ и҆зба́виши и҆̀хъ ѿ человѣ҄къ нечести́выхъ, и҆̀мже на́съ пре́далъ є҆сѝ.
[Number] 6 [Number] И҆ сотвори́тъ гд҇ь саваѡ́ѳъ всѣ҄мъ ѩ҆зы́кѡмъ: на горѣ̀ се́й и҆спїю́тъ ра́дость, и҆спїю́тъ вїно̀,
[Number] 7 [Number] пома́жѹтсѧ мѵ́ромъ на горѣ̀ се́й: преда́ждь сїѧ҄ всѧ҄ ѩ҆зы́кѡмъ: то́й бо совѣ́тъ на всѧ҄ ѩ҆зы́ки.
[Number] 8 [Number] Пожрѐ сме́рть {Є҆вр.: поже́рта бѹ́детъ сме́рть} возмо́гши, и҆ па́ки ѿѧ́тъ гд҇ь бг҃ъ всѧ́кѹю сле́зѹ ѿ всѧ́кагѡ лица̀: поноше́нїе люді́й ѿѧ́тъ ѿ всеѧ̀ землѝ, ѹ҆ста́ бо гд҇нѧ гл҃аша (сїѧ҄).
[Number] 9 [Number] И҆ рекѹ́тъ въ де́нь ѻ҆́ный: сѐ, бг҃ъ на́шъ, на́ньже ѹ҆пова́хомъ, и҆ сп҃се́тъ на́съ: се́й гд҇ь, потерпѣ́хомъ є҆го̀, и҆ возра́довахомсѧ и҆ возвесели́хомсѧ ѡ҆ сп҇нїи на́шемъ.
[Number] 10 [Number] Поко́й да́стъ бг҃ъ на горѣ̀ се́й, и҆ попере́тсѧ мѡаві́тїда, ѩ҆́коже то́пчѹтъ то́къ колесни́цами.
[Number] 11 [Number] И҆ воздви́гнетъ рѹ́цѣ своѝ, ѩ҆́коже и҆ то́й смирѝ, є҆́же погѹби́ти: и҆ смири́тъ горды́ню є҆гѡ̀, на нѧ́же рѹ́цѣ возложѝ.
[Number] 12 [Number] И҆ высотѹ̀ ѹ҆бѣ́жища ѡ҆гра́ды твоеѧ̀ смири́тъ, и҆ ѡ҆бни́зитсѧ да́же до землѝ.