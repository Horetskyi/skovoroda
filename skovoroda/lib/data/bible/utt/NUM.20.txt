
[Number] 1 [Number] Першого місяця ізраїльські сини всією громадою прийшли до пустелі Сін, і народ перебував у Кадисі. Там померла Маріам, і там вона була похована. 
[Number] 2 [Number] Та не було води для громади, і вони об’єдналися разом проти Мойсея та Аарона. 
[Number] 3 [Number] Тож народ почав нарікати на Мойсея, кажучи: Краще було померти нам під час загибелі наших братів перед Господом! 
[Number] 4 [Number] І навіщо ви привели Господню громаду в цю пустелю, щоб вигубити нас і нашу худобу? 
[Number] 5 [Number] І навіщо ви нас вивели з Єгипту, щоб привести в це ні до чого не придатне місце? Це місце, де не сіється, де немає ні смокв, ні винограду, ні гранатів, ні води для пиття? 
[Number] 6 [Number] І пішли Мойсей та Аарон з-перед громади до входу в намет свідчення, і впали на обличчя. І з’явилася їм Господня слава. 
[Number] 7 [Number] І промовив Господь до Мойсея, кажучи: 
[Number] 8 [Number] Візьми посох і збери громаду, ти й Аарон, твій брат; і примовте перед ними до скелі, і вона дасть свою воду, і виведете їм воду з каменя, і напоїте громаду та їхню худобу. 
[Number] 9 [Number] І Мойсей узяв посох, що перед Господом, як і заповів Господь. 
[Number] 10 [Number] І Мойсей з Аароном зібрали громаду перед скелею, і Мойсей їм сказав: Послухайте мене, ви, які не вірите! Хіба із цього каменя ми виведемо для вас воду? 
[Number] 11 [Number] І Мойсей, піднявши свою руку, двічі вдарив об камінь посохом, і вийшло багато води; і пила громада та їхня худоба. 
[Number] 12 [Number] А Господь сказав Мойсеєві та Ааронові: Оскільки ви не повірили, що з’явиться святість Моя перед ізраїльськими синами, то ви не введете цієї громади в землю, яку Я їй дав! 
[Number] 13 [Number] Це — Вода Суперечки Мериви, бо ізраїльські сини нарікали перед Господом, а Його святість була в них! 
[Number] 14 [Number] З Кадиса Мойсей послав вісників до царя Едому сказати: Так говорить твій брат Ізраїль: Ти знаєш про всі турботи, які найшли на нас. 
[Number] 15 [Number] І наші батьки пішли в Єгипет, і ми жили в Єгипті багато часу, і єгиптяни гнобили нас і наших батьків. 
[Number] 16 [Number] Та ми закликали до Господа, і Господь прислухався до нашого голосу, і, пославши ангела, вивів нас із Єгипту, а тепер ми в Кадисі, у місті, що на краю твоїх кордонів. 
[Number] 17 [Number] Тож перейдемо через твою землю; ми не проходитимемо через поля, ні через виноградники; не будемо пити води з твоїх водоймищ; підемо царською дорогою, не звернемо ні праворуч, ні ліворуч, доки не перейдемо твого кордону. 
[Number] 18 [Number] Та Едом відповів йому: Не перейдеш через мою територію! А ні, то війною вийду тобі назустріч! 
[Number] 19 [Number] А ізраїльські сини говорять йому: Під горою перейдемо; якщо ж твою воду питимемо, — ми і наша худоба, — то дамо тобі плату. Адже перейти попід горою — справа не варта уваги. 
[Number] 20 [Number] Він же сказав: Не перейдеш через мою територію! І вийшов Едом їм назустріч із численним народом та сильною рукою. 
[Number] 21 [Number] І не захотів Едом дати Ізраїлеві перейти через свої кордони, тож Ізраїль звернув убік від нього. 
[Number] 22 [Number] І вони рушили з Кадиса. І прийшли ізраїльські сини, уся громада, до гори Ор. 
[Number] 23 [Number] А біля гори Ор, поблизу кордону Едомської землі, Господь звернувся до Мойсея та Аарона, кажучи: 
[Number] 24 [Number] Нехай Аарон приєднається до свого народу, бо ви не ввійдете в землю, яку Я дав ізраїльським синам, оскільки ви розгнівили Мене біля Води Суперечки. 
[Number] 25 [Number] Візьми Аарона й Елеазара, його сина, і перед усією громадою виведи їх на гору Ор. 
[Number] 26 [Number] І роздягни Аарона з його шат, і зодягни його сина Елеазара. І Аарон, приєднавшись до свого народу, нехай там помре. 
[Number] 27 [Number] І Мойсей учинив так, як заповів Господь, — він вивів його на гору Ор перед усією громадою. 
[Number] 28 [Number] Він роздягнув Аарона з його шат, і зодягнув у них Елеазара, його сина. Аарон помер на вершині гори, і Мойсей та Елеазар спустилися з гори самі. 
[Number] 29 [Number] І вся громада побачила, що Аарон помер. І весь дім Ізраїля оплакував Аарона тридцять днів.