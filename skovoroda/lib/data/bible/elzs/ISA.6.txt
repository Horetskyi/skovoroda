[Number] 1 [Number] И҆ бы́сть въ лѣ́то, въ не́же ѹ҆́мре ѻ҆зі́а ца́рь, ви́дѣхъ гд҇а сѣдѧ́ща на пр҇то́лѣ высо́цѣ и҆ превознесе́ннѣ, и҆ и҆спо́лнь до́мъ сла́вы є҆гѡ̀.
[Number] 2 [Number] И҆ серафі́ми стоѧ́хѹ ѡ҆́крестъ є҆гѡ̀, ше́сть кри́лъ є҆ди́номѹ и҆ ше́сть кри́лъ дрѹго́мѹ: и҆ двѣма̀ ѹ҆́бѡ покрыва́хѹ ли́ца своѧ҄, двѣма́ же покрыва́хѹ но́ги своѧ҄ и҆ двѣма̀ лета́хѹ.
[Number] 3 [Number] И҆ взыва́хѹ дрѹ́гъ ко дрѹ́гѹ и҆ глаго́лахѹ: ст҃ъ, ст҃ъ, ст҃ъ гд҇ь саваѡ́ѳъ: и҆спо́лнь всѧ̀ землѧ̀ сла́вы є҆гѡ̀.
[Number] 4 [Number] И҆ взѧ́сѧ наддве́рїе ѿ гла́са, и҆́мже вопїѧ́хѹ, и҆ до́мъ напо́лнисѧ ды́ма.
[Number] 5 [Number] И҆ реко́хъ: ѽ, ѡ҆каѧ́нный а҆́зъ, ѩ҆́кѡ ѹ҆мили́хсѧ, ѩ҆́кѡ человѣ́къ сы́й и҆ нечи҄сты ѹ҆стнѣ̀ и҆мы́й, посредѣ̀ люді́й нечи҄стыѧ ѹ҆стнѣ̀ и҆мѹ́щихъ а҆́зъ живѹ̀: и҆ цр҃ѧ̀ гд҇а саваѡ́ѳа ви́дѣхъ ѻ҆чи́ма мои́ма.
[Number] 6 [Number] И҆ по́сланъ бы́сть ко мнѣ̀ є҆ди́нъ ѿ серафі́мѡвъ, и҆ въ рѹцѣ̀ свое́й и҆мѧ́ше ѹ҆́гль горѧ́щь, є҆го́же клеща́ми взѧ́тъ ѿ ѻ҆лтарѧ̀,
[Number] 7 [Number] и҆ прикоснѹ́сѧ ѹ҆стна́мъ мои҄мъ и҆ речѐ: сѐ, прикоснѹ́сѧ сїѐ ѹ҆стна́мъ твои҄мъ, и҆ ѿи́метъ беззакѡ́нїѧ твоѧ҄ и҆ грѣхѝ твоѧ҄ ѡ҆ч҇титъ.
[Number] 8 [Number] И҆ слы́шахъ гла́съ гд҇а гл҃юща: кого̀ послю̀, и҆ кто̀ по́йдетъ къ лю́демъ си҄мъ; И҆ реко́хъ: сѐ, а҆́зъ є҆́смь, послѝ мѧ̀.
[Number] 9 [Number] И҆ речѐ: и҆дѝ и҆ рцы̀ лю́демъ си҄мъ: слѹ́хомъ ѹ҆слы́шите, и҆ не ѹ҆разѹмѣ́ете: и҆ ви́дѧще ѹ҆́зрите, и҆ не ѹ҆ви́дите:
[Number] 10 [Number] ѡ҆дебелѣ́ бо се́рдце люді́й си́хъ, и҆ ѹ҆ши́ма свои́ма тѧ́жкѡ слы́шаша, и҆ ѻ҆́чи своѝ смежи́ша, да не когда̀ ѹ҆́зрѧтъ ѻ҆чи́ма и҆ ѹ҆ши́ма ѹ҆слы́шатъ, и҆ се́рдцемъ ѹ҆разѹмѣ́ютъ и҆ ѡ҆братѧ́тсѧ, и҆ и҆сцѣлю̀ ѧ҆̀.
[Number] 11 [Number] И҆ реко́хъ: доко́лѣ, гд҇и; И҆ речѐ: до́ндеже ѡ҆пѹстѣ́ютъ гра́ди, ѿ є҆́же ненаселє́нымъ бы́ти, и҆ до́мы, ѿ є҆́же не бы́ти человѣ́кѡмъ, и҆ землѧ̀ ѡ҆ста́нетсѧ пѹста̀.
[Number] 12 [Number] И҆ посе́мъ продолжи́тъ бг҃ъ человѣ́ки, и҆ ѹ҆мно́жатсѧ ѡ҆ста́вльшїисѧ на землѝ.
[Number] 13 [Number] И҆ є҆щѐ на не́й є҆́сть десѧти́на, и҆ па́ки бѹ́детъ въ расхище́нїе ѩ҆́коже тереві́нѳъ и҆ ѩ҆́кѡ же́лѹдь, є҆гда̀ и҆спаде́тъ и҆з̾ плю́ски своеѧ̀: сѣ́мѧ ст҃о стоѧ́нїе є҆гѡ̀.