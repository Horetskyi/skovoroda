
[Number] 1 [Number] Ось що саме здійсниш над ними, аби освятити їх, щоб вони служили Мені священиками. Візьмеш одного молодого бичка з великої рогатої худоби і двох баранів без вади, 
[Number] 2 [Number] і прісні хліби, замішані на олії, і прісні коржі, замішані на олії. Виготовиш їх з питльованого пшеничного борошна. 
[Number] 3 [Number] І покладеш їх в один кошик, і принесеш їх у кошику, — і бичка, і двох баранів. 
[Number] 4 [Number] А до входу в намет свідчення приведеш Аарона та його синів і вмиєш їх водою. 
[Number] 5 [Number] І візьмеш одяг, одягнеш на свого брата Аарона хітон, наплічник і Місце виголошення суду, — Місце виголошення прикріпиш йому до наплічника. 
[Number] 6 [Number] І одягнеш на його голову митру, і накладеш золоту плитку посвячення на митру. 
[Number] 7 [Number] І візьмеш олію помазання, і зіллєш її йому на голову, і помажеш його. 
[Number] 8 [Number] Приведеш його синів і одягнеш їх у хітони, 
[Number] 9 [Number] підпережеш їх поясами і завинеш їм кидари. І будуть служити Мені священиками повік. І уповноважиш Аарона та його синів на служіння. 
[Number] 10 [Number] І приведеш бичка до входу в намет свідчення, і Аарон та його сини покладуть свої руки на голову бичка перед Господом — біля входу в намет свідчення. 
[Number] 11 [Number] І заріжеш бичка перед Господом, біля входу в намет свідчення. 
[Number] 12 [Number] І візьмеш своїм пальцем трохи крові бичка, і помажеш роги жертовника. А всю решту крові виллєш до підніжжя жертовника. 
[Number] 13 [Number] І візьмеш весь жир, що на нутрощах, сальник печінки і обидві нирки з жиром, що на них, і покладеш на жертовник. 
[Number] 14 [Number] А м’ясо бичка, шкуру і вміст шлунка спалиш у вогні поза табором, бо це — жертва за гріх. 
[Number] 15 [Number] Також візьмеш одного барана, і Аарон та його сини покладуть свої руки на голову барана. 
[Number] 16 [Number] І заріжеш його, і, взявши кров, виллєш на жертовник довкола. 
[Number] 17 [Number] А барана розітнеш на частини, вимиєш нутрощі та ноги водою і разом з головою покладеш їх на поділені частини. 
[Number] 18 [Number] І спалиш усього барана на жертовнику. Це — всепалення Господу, любі пахощі, це — жертва для Господа. 
[Number] 19 [Number] Тоді візьмеш другого барана, і Аарон та його сини хай покладуть свої руки на голову барана. 
[Number] 20 [Number] І заріжеш його, і візьмеш трохи його крові, і нанесеш на мочку правого вуха Аарона, на кінчик правої руки і кінчик правої ноги, на мочки правих вух його синів, на кінчики їхніх правих рук і кінчики їхніх правих ніг. 
[Number] 21 [Number] І візьмеш трохи крові, що на жертовнику, і трохи олії помазання, і покропиш Аарона та його одяг, і його синів, і одяг його синів, які з ним. І він буде освячений, — і його одяг, і його сини, і одяг його синів, які з ним. А кров барана виллєш на жертовник довкола. 
[Number] 22 [Number] І візьмеш жир з барана, і жир, що покриває нутрощі, сальник печінки, обидві нирки та жир, що на них, і праву лопатку. Бо це — посвячення на служіння. 
[Number] 23 [Number] З кошика візьмеш один хліб, замішаний на олії, і один прісний корж, — які кладуть перед Господом, — 
[Number] 24 [Number] і покладеш усе це на руки Аарона та на руки його синів, і відділиш їх, як відокремлене перед Господом. 
[Number] 25 [Number] І візьмеш це з їхніх рук, і принесеш на жертовнику всепалення перед Господом, як приємні пахощі. Це — жертва Господу. 
[Number] 26 [Number] І візьмеш грудинку з барана посвячення на служіння, який є для Аарона, і відділиш від неї, як відокремлене перед Господом, і вона буде твоєю часткою. 
[Number] 27 [Number] І освятиш грудинку, окрему частку, і лопатку відділення, як те, що відокремлене, які були відділені з барана посвячення на служіння, — від того, що Ааронові та його синам; 
[Number] 28 [Number] і воно буде від синів Ізраїля для Аарона і для його синів як вічний закон. Адже це — особлива частка, і між синами Ізраїля воно буде відокремлене з жертв спасіння — окрема частка для Господа. 
[Number] 29 [Number] І священний одяг Аарона буде його синам після нього, щоб помазувати їх у ньому і уповноважувати їх на служіння. 
[Number] 30 [Number] Сім днів носитиме його священик з його синів, який буде замість нього і який входитиме в намет свідчення, щоб служити у святині. 
[Number] 31 [Number] І ти візьмеш барана посвячення на служіння, і звариш м’ясо на святому місці. 
[Number] 32 [Number] І біля входу намету свідчення Аарон та його сини їстимуть м’ясо барана і хліби, що в кошику. 
[Number] 33 [Number] Їстимуть ті жертви, якими вони були посвячені, щоб уповноважити їх на служіння, аби освятити їх, а сторонній не їстиме цього, бо воно — святе. 
[Number] 34 [Number] Якщо ж до ранку залишиться м’ясо з жертви посвячення на служіння чи з хліба, то спалиш рештки у вогні; його не будуть їсти, бо воно — святиня. 
[Number] 35 [Number] Тож учиниш з Аароном та його синами саме так, — згідно з усім, що Я тобі заповів! Сім днів будеш уповноважувати їх на служіння. 
[Number] 36 [Number] А в день очищення принесеш молодого бичка за гріх. І очистиш жертовник, коли над ним будеш звершувати освячення, і помажеш його, щоб його освятити. 
[Number] 37 [Number] Сім днів будеш очищати жертовник, і освятиш його, — і стане жертовник святе святих. Кожний, хто доторкнеться до жертовника, освятиться. 
[Number] 38 [Number] А це те, що приноситимеш на жертовнику: двох однолітніх ягнят без вади щодня приноситимеш на жертовнику, — постійно, бо це постійна жертва. 
[Number] 39 [Number] Одне ягня приготуєш вранці, а друге ягня приготуєш увечері. 
[Number] 40 [Number] І десяту частину ефи пшеничного питльованого борошна, замішаного на четвертій частині гіна битої олії, і жертву виливання — четверту частину гіна вина на одне ягня. 
[Number] 41 [Number] А друге ягня принесеш увечері. Принесеш так само, як і ранкову жертву, і так само з його жертвою виливання. Це — любі пахощі, жертва для Господа, 
[Number] 42 [Number] постійна жертва впродовж ваших поколінь, перед входом до намету свідчення перед Господом. Де Я об’являтимуся тобі, щоб говорити з тобою. 
[Number] 43 [Number] І в тому місці заповім Ізраїльським синам, і воно Моєю славою стане святим. 
[Number] 44 [Number] І освячу намет свідчення, і жертовник, і освячу Аарона та його синів, щоб були Моїми священиками. 
[Number] 45 [Number] І Мене прикликатимуть Ізраїльські сини, і Я буду їхнім Богом; 
[Number] 46 [Number] і пізнають, що Я — Господь, їхній Бог, Який вивів їх з Єгипетської землі, аби вони кликали до Мене, і щоби бути їхнім Богом.