[Number] 1 [Number] Послю̀ а҆́ки га́ды на зе́млю: є҆да̀ ка́мень пѹ́стъ є҆́сть гора̀ дще́ре сїѡ́ни {посли́те а҆́гнцы владѹ́щемѹ земле́ю ѿ ка́мене пѹсты́ни къ горѣ̀ дще́ре сїѡ́ни};
[Number] 2 [Number] Бѹ́деши бо а҆́ки пти́цы парѧ́щїѧ птене́цъ ѿѧ́тый, дщѝ мѡа́влѧ, пото́мъ же а҆рнѡ́нъ {Є҆вр.: въ прохожде́нїи а҆рнѡ́на.} мно́жайше совѣщава́й.
[Number] 3 [Number] Сотвори́те покро́въ пла́ча є҆ѧ̀ пр҇нѡ: въ полѹ́деннѣй тмѣ̀ бѣгѹ́тъ, ѹ҆жаснѹ́шасѧ: да не ѿведе́шисѧ,
[Number] 4 [Number] ѡ҆бита́ти бѹ́дѹтъ въ тебѣ̀ бѣглецы̀ мѡа҄вли: бѹ́дѹтъ въ покрове́нїе ва́мъ ѿ лица̀ гонѧ́щагѡ, ѩ҆́кѡ ѿѧ́сѧ по́мощь твоѧ̀, и҆ кнѧ́зь поги́бе попира́ѧй ѿ землѝ.
[Number] 5 [Number] И҆ и҆спра́витсѧ съ ми́лостїю престо́лъ, и҆ сѧ́детъ на не́мъ со и҆́стиною во ски́нїи даві́довѣ, сѹдѧ̀ и҆ взыска́ѧ сѹ́дъ и҆ ѹ҆скорѧ́ѧ пра́вдѹ.
[Number] 6 [Number] Слы́шахомъ ѹ҆кори́знѹ мѡа́влю, ѹ҆кори́тель (бы́сть) ѕѣлѡ̀, горды́ню ѿѧ́хъ: не та́кѡ волхвова́нїе твоѐ, не та́кѡ.
[Number] 7 [Number] Воспла́четсѧ мѡа́въ, въ мѡаві́тїдѣ бо всѝ воспла́чѹтсѧ: живѹ́щымъ же въ се́ѳѣ помышлє́нїѧ, и҆ не ѹ҆срами́шисѧ.
[Number] 8 [Number] Полѧ̀ є҆севѡ҄нѧ возрыда́ютъ, вїногра́дъ севама́нь: пожира́ющїи ѩ҆зы́кѡвъ, попери́те вїногра́ды є҆гѡ̀, да́же до ї҆ази́ра: не совокѹпи́тесѧ, ѡ҆бходи́те пѹсты́ню, по́сланнїи ѡ҆ста́шасѧ, проидо́ша бо мо́ре.
[Number] 9 [Number] Сегѡ̀ ра́ди воспла́чѹсѧ ѩ҆́кѡ пла́чемъ ї҆ази́ровымъ ѡ҆ вїногра́дѣ севама́ни: древа̀ твоѧ҄ посѣчѐ є҆севѡ́нъ и҆ є҆лїала̀, ѩ҆́кѡ на жа́твѹ твою̀ и҆ на ѡ҆б̾има́нїе вїна̀ поперѹ̀, и҆ всѧ҄ падѹ́тсѧ.
[Number] 10 [Number] И҆ ѿи́метсѧ ра́дость и҆ весе́лїе ѿ вїногра́дѡвъ, и҆ въ вїногра́дѣхъ твои́хъ не возра́дѹютсѧ, и҆ не и҆згнетѹ́тъ вїна̀ въ точи́лѣхъ, преста́ло бо є҆́сть:
[Number] 11 [Number] сегѡ̀ ра́ди чре́во моѐ на мѡа́ва а҆́ки гѹ́сли возгласи́тъ, и҆ внѹ́трєннѧѧ моѧ҄ а҆́ки стѣ́нѹ ѡ҆бнови́лъ є҆сѝ.
[Number] 12 [Number] И҆ бѹ́детъ въ посрамле́нїе тебѣ̀, ѩ҆́кѡ ѹ҆трѹди́сѧ мѡа́въ ѡ҆ тре́бищихъ, и҆ вни́детъ въ рѹкотворє́ннаѧ своѧ҄, да помо́литсѧ, и҆ не возмо́гѹтъ и҆зба́вити є҆го̀.
[Number] 13 [Number] Сїѐ сло́во є҆́же гл҃а гд҇ь на мѡа́ва, є҆гда̀ возгл҃а.
[Number] 14 [Number] И҆ нн҃ѣ глаго́лю: въ трїе́хъ лѣ́тѣхъ лѣ́тъ нае́мника ѡ҆безче́ститсѧ сла́ва мѡа́влѧ во все́мъ бога́тствѣ мно́зѣ, и҆ ѡ҆ста́витсѧ ѹ҆ма́ленъ и҆ нече́стенъ.