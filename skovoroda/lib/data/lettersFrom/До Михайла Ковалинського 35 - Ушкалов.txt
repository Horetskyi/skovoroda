[Center]Здрастуй, мій найсолодший любителю Муз,
[Center]Михайле!
[Tab6]Геть жени втіхи,
[Tab6]Геть – і страхи всі,
[Tab6]Геть – сподівання,
[Tab6]Щоб не страждати;
[Tab6]Де ж вони владні –
[Tab6]Хмарний там розум,
[Tab6]Мов у вуздечці²⁸⁸. 
[Indent] Це, якщо не помиляюсь, віршики Боеція, одного римського філософа. Афект – це хвороба душі, грецькою мовою – τὸ πάθος. Хвороба, як я гадаю, виникає тоді, коли в тілі постав розлад погано узгоджених між собою елементів, а саме: коли вогонь або земля переважає, або те й інше. Звідси виникає загострення, грецькою мовою – ὁ παροξυσμὸς. Бо коли [Italic]симетрія[Italic] елементів правильна, тоді все спокійно й мирно рухається, немов у тому справному, майстерно злагодженому годинникові, який греки називають αὐτόματον. Бо [Italic]водяні[Italic] та [Italic]сонячні[Italic] годинники, що їх ми бачимо в залі нашого колегіуму, не називають автоматами. Від цієї фізики перейдімо до метафізики, тобто до невидимого, або духовного, інакше кажучи – божественного. Так само афект діє на нашу душу й зворушує її. Звідси в латинян гнів, страх, бажання та інші афекти часто називаються порухами. Щасливий, хто вільний від цих афектів. Бо в такої людини панує мир і душевний спокій, що його дарує [Italic]Господь[Italic] своїм найдорожчим учням: [Italic]мир Свій вам даю[Italic]. Найближче до них стоїть той, хто наполегливо бореться з афектами та стримує їх вуздечкою розуму, немовби диких коней. Радієш, що ти багатий? Ти хворий. Радієш, що ти благородний? Ти нездоровий. Боїшся смерті? Поганої слави через добрі вчинки? Ти не зовсім здоровий душею. Сподіваєшся краще жити завтра? Ти нездужаєш. Бо де надія, там і страх, і хвороба та ін. Отже, скажеш ти, я вимагаю разом зі стоїками, щоб мудрець був геть [Italic]безпристрасним[Italic]. Навпаки, у такому разі він був би стовпом, а не людиною. Залишається, отже, що блаженство там, де приборкання пристрастей, а не їхня відсутність. Хіба Павло не має своєї колючки, котра шкодить йому? І Бог проходить перед Іллею, мов легкий подув вітерця. Згідно із цим, турботи, страх та подібні афекти – від Господа. Вони навіть [Italic]роблять людину блаженною[Italic]. Бувай здоров, найдорожчий, і схвали цю розмову!
[Center] Твій увесь у Господі Григор[ій] Сав[ич].