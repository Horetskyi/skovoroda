[Number] 1 [Number] Го́ре вѣнцѹ̀ горды́ни, наи҄мницы є҆фре́мѡвы, цвѣ́тъ ѿпады́й ѿ сла́вы, на версѣ̀ горы̀ тѹ́чныѧ пїѧ́нїи без̾ вїна̀.
[Number] 2 [Number] Сѐ, крѣпка̀ и҆ же́стока ѩ҆́рость гд҇нѧ, а҆́ки гра́дъ низпѹща́емый не и҆мы́й кро́ва, наси́льнѡ низпѹща́емый: ѩ҆́коже воды̀ мно́гое мно́жество влекѹ́щее странѹ̀, землѝ сотвори́тъ поко́й рѹка́ма,
[Number] 3 [Number] и҆ нога́ма попере́тсѧ вѣне́цъ горды́ни, наи҄мницы є҆фре́мѡвы.
[Number] 4 [Number] И҆ бѹ́детъ цвѣ́тъ ѿпады́й ѿ наде́жды сла́вы на версѣ̀ горы̀ высо́кїѧ, а҆́ки ра́ннїй пло́дъ смо́квинъ: ви́дѣвый є҆го̀, пре́жде взѧ́тїѧ въ рѹ́цѣ своѝ, восхо́щетъ поглоти́ти є҆го̀.
[Number] 5 [Number] Въ то́й де́нь бѹ́детъ гд҇ь саваѡ́ѳъ вѣне́цъ наде́жди, сплете́ный сла́вою ѡ҆ста́вшымсѧ лю́демъ.
[Number] 6 [Number] И҆ ѡ҆ста́вѧтсѧ дѹ́хомъ сѹ́днымъ на сѹ́дъ, и҆ крѣ́пость возбранѧ́ющихъ погѹблѧ́ти.
[Number] 7 [Number] Сі́и бо вїно́мъ сѹ́ть прельще́ни: прельсти́шасѧ сїке́ры ра́ди, жре́цъ и҆ проро́къ и҆зстѹпи́ша ѹ҆ма̀ ѿ сїке́ры, пожє́рты бы́ша вїно́мъ, потрѧсо́шасѧ ѿ пїѧ́нства сїке́ры, прельсти́шасѧ: сїѐ є҆́сть привидѣ́нїе.
[Number] 8 [Number] Проклѧ́тїе поѧ́стъ се́й совѣ́тъ, се́й бо совѣ́тъ ра́ди лихои́мства.
[Number] 9 [Number] Комѹ̀ возвѣсти́хомъ ѕла҄ѧ и҆ комѹ̀ повѣ́дахомъ вѣ́сть; и҆̀же ѿдое́нїи (сѹ́ть) ѿ млека̀, ѿто́рженнїи ѿ сосца̀.
[Number] 10 [Number] Печа́ли на печа́ль ѡ҆жида́й, наде́жды къ наде́жди, є҆щѐ ма́лѡ, є҆щѐ ма́лѡ,
[Number] 11 [Number] ѩ҆́кѡ хѹ́достїю ѹ҆сте́нъ, ѧ҆зы́комъ и҆ны́мъ возглаго́лютъ лю́демъ си҄мъ, рекѹ́ще и҆̀мъ:
[Number] 12 [Number] се́й поко́й а҆́лчномѹ и҆ сїѐ сокрѹше́нїе, и҆ не восхотѣ́ша слы́шати.
[Number] 13 [Number] И҆ бѹ́детъ и҆̀мъ сло́во гд҇а бг҃а, печа́ль къ печа́ли, наде́жда къ наде́жди, є҆щѐ ма́лѡ, є҆щѐ ма́лѡ, да и҆́дѹтъ и҆ падѹ́тсѧ вспѧ́ть и҆ въ бѣдѹ̀ впадѹ́тъ, и҆ сокрѹша́тсѧ и҆ плѣне́ни бѹ́дѹтъ.
[Number] 14 [Number] Сегѡ̀ ра́ди ѹ҆слы́шите сло́во гд҇не, мѹ́жїе ѡ҆ѕло́бленнїи и҆ кнѧ҄зи люді́й сѹ́щихъ во ї҆ер҇ли́мѣ.
[Number] 15 [Number] ѩ҆́кѡ реко́сте: сотвори́хомъ завѣ́тъ со а҆́домъ и҆ со сме́ртїю сложе́нїе: бѹ́рѧ носи́ма а҆́ще мимои́детъ, не прїи́детъ на на́съ: положи́хомъ лжѹ̀ наде́ждѹ на́шѹ и҆ лже́ю покры́емсѧ.
[Number] 16 [Number] Сегѡ̀ ра́ди та́кѡ гл҃етъ гд҇ь: сѐ, а҆́зъ полага́ю во ѡ҆снова́нїе сїѡ́нѹ ка́мень многоцѣ́ненъ, и҆збра́нъ, краеѹго́ленъ, чт҇енъ, во ѡ҆снова́нїе є҆мѹ̀, и҆ вѣ́рѹѧй въ ѻ҆́нь не постыди́тсѧ:
[Number] 17 [Number] и҆ положѹ̀ сѹ́дъ въ наде́ждѹ, мл҇ть же моѧ̀ на мѣ́рилѣхъ, и҆ ѹ҆пова́вшїи вотщѐ на лжѹ̀, ѩ҆́кѡ не мине́тъ ва́съ бѹ́рѧ:
[Number] 18 [Number] и҆ не ѿи́метъ ѿ ва́съ завѣ́та сме́ртнагѡ, и҆ наде́жда ва́ша, ѩ҆́же ко а҆́дѹ, не пребѹ́детъ. Бѹ́рѧ и҆дѹ́щаѧ а҆́ще на́йдетъ, бѹ́дете є҆́й въ попра́нїе:
[Number] 19 [Number] є҆гда̀ мимои́детъ, во́зметъ ва́съ: ѩ҆́кѡ по всѧ́ко ѹ҆́тро преходи́ти бѹ́детъ въ де́нь, и҆ въ нощѝ бѹ́детъ наде́жда ѕла̀. Наѹчи́тесѧ слы́шати, ѹ҆тѣснѧ́емїи:
[Number] 20 [Number] не мо́жемъ ра́товати, са́ми же и҆знемога́емъ, є҆́же собра́тисѧ на́мъ.
[Number] 21 [Number] ѩ҆́коже гора̀ на нечести́выхъ воста́нетъ гд҇ь, и҆ бѹ́детъ (ѩ҆́коже) въ де́бри гаваѡ́нстѣй, съ ѩ҆́ростїю сотвори́тъ дѣла̀ своѧ҄, го́рести дѣ́ло: ѩ҆́рость же є҆гѡ̀ чѹ́ждѡ ѹ҆потреби́тсѧ, и҆ погѹбле́нїе є҆гѡ̀ стра́нно.
[Number] 22 [Number] И҆ вы̀ не ра́дѹйтесѧ, нижѐ да возмо́гѹтъ ва́ши ѹ҆́зы: занѐ сконча҄ны и҆ сокращє́ны вє́щи слы́шахъ ѿ гд҇а саваѡ́ѳа, ѩ҆̀же сотвори́тъ над̾ все́ю земле́ю.
[Number] 23 [Number] Внѹши́те и҆ слы́шите гла́съ мо́й, внемли́те и҆ слы́шите словеса̀ моѧ҄.
[Number] 24 [Number] Є҆да̀ ве́сь де́нь бѹ́детъ ѡ҆рѧ́й ѡ҆ра́ти; и҆лѝ сѣ́мѧ ѹ҆гото́витъ пре́жде воздѣ́ланїѧ землѝ;
[Number] 25 [Number] Не є҆гда́ ли ѹ҆мѧгчи́тъ {ѹ҆равни́тъ} лицѐ є҆ѧ̀, тогда̀ всѣ́етъ ма́лѡ чернѹ́хи и҆ кѷмі́на, пото́мъ же сѣ́етъ пшени́цѹ и҆ ѩ҆чме́нь и҆ про́со въ предѣ́лѣхъ твои́хъ;
[Number] 26 [Number] И҆ наѹчи́шисѧ сѹдѹ̀ бг҃а твоегѡ̀ и҆ возра́дѹешисѧ.
[Number] 27 [Number] И҆́бо не съ же́стокостїю ѡ҆чища́етсѧ чернѹ́ха, нижѐ ко́ло колесни́чное ѡ҆бы́детъ кѷмі́на, но жезло́мъ и҆стрѧса́етсѧ чернѹ́ха, кѷмі́нъ же со хлѣ́бомъ снѣ́стсѧ.
[Number] 28 [Number] Не во вѣ́къ бо а҆́зъ разгнѣ́ваюсѧ на вы̀, нижѐ гла́съ гнѣ́ва моегѡ̀ попере́тъ ва́съ.
[Number] 29 [Number] И҆ сїѧ҄ ѿ гд҇а саваѡ́ѳа и҆зыдо́ша чѹдеса̀: совѣ́тѹйте, вознеси́те тще́тное ѹ҆тѣше́нїе.