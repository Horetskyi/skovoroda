[Number] 1 [Number] Ви́дите, ка́кѡ пра́ведный поги́бе, и҆ никто́же не прїе́млетъ се́рдцемъ, и҆ мѹ́жїе пра́веднїи взе́млютсѧ, и҆ никто́же разѹмѣ́етъ: ѿ лица́ бо непра́вды взѧ́сѧ пра́ведный.
[Number] 2 [Number] Бѹ́детъ съ ми́ромъ погребе́нїе є҆гѡ̀, взѧ́сѧ ѿ среды̀.
[Number] 3 [Number] Вы́ же прїиди́те сѣ́мѡ, сы́нове беззако́ннїи, сѣ́мѧ прелюбодѣ́євъ и҆ блѹдни́цы:
[Number] 4 [Number] въ че́мъ ѹ҆слажда́стесѧ и҆ на кого̀ ѿверзо́сте ѹ҆ста̀ ва҄ша; и҆ на кого̀ и҆зсѹ́нѹсте ѧ҆зы́къ ва́шъ; не вы́ ли є҆стѐ ча҄да па́гѹбы, сѣ́мѧ беззако́нно,
[Number] 5 [Number] молѧ́щїисѧ кѹмі́рѡмъ под̾ дре́вїемъ ча́стымъ, закала́юще ча҄да своѧ҄ въ де́брехъ посредѣ̀ ка́менїѧ;
[Number] 6 [Number] То̀ твоѧ̀ ча́сть, се́й тво́й жре́бїй, и҆ тѣ҄мъ пролїѧ́лъ є҆сѝ возлїѧ҄нїѧ, и҆ тѣ҄мъ прине́слъ є҆сѝ жє́ртвы: ѿ си́хъ ѹ҆̀бо не разгнѣ́ваюсѧ ли;
[Number] 7 [Number] На горѣ̀ высо́цѣ и҆ превознесе́ннѣ, та́мѡ твоѐ ло́же, и҆ та́мѡ возне́слъ є҆сѝ трє́бы твоѧ҄:
[Number] 8 [Number] и҆ за подво́ѧми две́рїй твои́хъ положи́лъ є҆сѝ па́мѧть твою̀: мы́слилъ є҆сѝ, ѩ҆́кѡ а҆́ще ѿ менє̀ ѿстѹпи́ши, бо́лѣе нѣ́что воз̾имѣ́еши: возлюби́лъ є҆сѝ спѧ́щыѧ съ тобо́ю,
[Number] 9 [Number] и҆ ѹ҆мно́жилъ є҆сѝ блѹже́нїе твоѐ съ ни́ми, и҆ мнѡ́ги сотвори́лъ, и҆̀же дале́че ѿ тебє̀, и҆ посла́лъ є҆сѝ послы̀ за предѣ́лы твоѧ҄, и҆ смири́лсѧ є҆сѝ да́же до а҆́да.
[Number] 10 [Number] Мно́гими пѹтьмѝ твои́ми трѹди́лсѧ є҆сѝ, и҆ не ре́клъ є҆сѝ: преста́нѹ крѣпѧ́щьсѧ, ѩ҆́кѡ сотвори́лъ є҆сѝ сїѧ҄, сегѡ̀ ра́ди не помоли́лсѧ мѝ є҆сѝ ты̀.
[Number] 11 [Number] Кого̀ благопоче́тъ ѹ҆боѧ́лсѧ є҆сѝ, и҆ солга́лъ мѝ, и҆ не помѧнѹ́лъ є҆сѝ менѐ, нижѐ прїѧ́лъ мѧ̀ є҆сѝ во ѹ҆́мъ, нижѐ въ се́рдце твоѐ; и҆ а҆́зъ тѧ̀ ви́дѧ, презира́ю, и҆ не ѹ҆боѧ́лсѧ є҆сѝ менѐ.
[Number] 12 [Number] И҆ а҆́зъ возвѣщѹ̀ пра́вдѹ твою̀ и҆ ѕлѡ́бы твоѧ҄, ѩ҆̀же не ѹ҆спѣ́ютъ тебѣ̀:
[Number] 13 [Number] є҆гда̀ возопїе́ши, да и҆зба́вѧтъ тѧ̀ во печа́лехъ твои́хъ: сїѧ҄ бо всѧ҄ вѣ́тръ во́зметъ, и҆ ѿнесе́тъ бѹ́рѧ: а҆ держа́щїисѧ менє̀ стѧ́жѹтъ зе́млю и҆ наслѣ́дѧтъ го́рѹ ст҃ѹ́ю мою̀.
[Number] 14 [Number] И҆ рекѹ́тъ: ѡ҆чи́стите пред̾ лице́мъ є҆гѡ̀ пѹти҄ и҆ ѿими́те претыка҄нїѧ ѿ пѹтѝ люді́й мои́хъ.
[Number] 15 [Number] Сїѧ҄ гл҃етъ гд҇ь вы́шнїй, и҆́же живе́тъ во высо́кихъ во вѣ́къ, ст҃ы́й во ст҃ы́хъ и҆́мѧ є҆мѹ̀, вы́шнїй, во ст҃ы́хъ почива́ѧй, и҆ малодѹ҄шнымъ даѧ́й долготерпѣ́нїе и҆ даѧ́й живо́тъ сокрѹшє́нымъ се́рдцемъ:
[Number] 16 [Number] не во вѣ́къ ѿмщѹ̀ ва́мъ, ни всегда̀ гнѣ́ватисѧ бѹ́дѹ на вы̀: дх҃ъ бо ѿ менє̀ и҆зы́детъ, и҆ всѧ́кое дыха́нїе а҆́зъ сотвори́хъ.
[Number] 17 [Number] За грѣ́хъ ма́лѡ что̀ ѡ҆печа́лихъ є҆го̀ и҆ порази́хъ є҆го̀ и҆ ѿврати́хъ лицѐ моѐ ѿ негѡ̀: и҆ ѡ҆печа́лисѧ и҆ по́йде дрѧ́хлъ во пѹте́хъ свои́хъ.
[Number] 18 [Number] Пѹти҄ є҆гѡ̀ ви́дѣхъ и҆ и҆сцѣли́хъ є҆го̀, и҆ ѹ҆тѣ́шихъ є҆го̀ и҆ да́хъ є҆мѹ̀ ѹ҆тѣше́нїе и҆́стинно,
[Number] 19 [Number] ми́ръ на ми́ръ дале́че и҆ бли́з̾ сѹ́щымъ: и҆ речѐ гд҇ь: и҆сцѣлю̀ ѧ҆̀.
[Number] 20 [Number] Непра́веднїи же возволнѹ́ютсѧ и҆ почи́ти не возмо́гѹтъ.
[Number] 21 [Number] Нѣ́сть ра́доватисѧ нечєсти́вымъ, речѐ гд҇ь бг҃ъ.