[Number] 1 [Number] Пристѹпи́те, ѩ҆зы́цы, и҆ ѹ҆слы́шите, кнѧ҄зи: да слы́шитъ землѧ̀ и҆ живѹ́щїи на не́й, вселе́ннаѧ и҆ лю́дїе, и҆̀же на не́й.
[Number] 2 [Number] Занѐ ѩ҆́рость гд҇нѧ на всѧ҄ ѩ҆зы́ки и҆ гнѣ́въ на число̀ и҆́хъ, є҆́же погѹби́ти и҆̀хъ и҆ преда́ти ѧ҆̀ на закла́нїе.
[Number] 3 [Number] И҆ ѩ҆́звенїи и҆́хъ пове́ргнѹтсѧ и҆ мертвецы̀, и҆ взы́детъ и҆́хъ смра́дъ, и҆ намо́кнѹтъ го́ры кро́вїю и҆́хъ:
[Number] 4 [Number] и҆ и҆ста́ютъ всѧ҄ си҄лы небє́сныѧ, и҆ свїе́тсѧ не́бо а҆́ки сви́токъ, и҆ всѧ҄ ѕвѣ́зды спадѹ́тъ ѩ҆́кѡ ли́ствїе съ лозы̀, и҆ ѩ҆́коже спа́даетъ ли́ствїе смоко́вницы.
[Number] 5 [Number] Ѹ҆пи́сѧ ме́чь мо́й на небесѝ: сѐ, на ї҆дѹме́ю сни́детъ и҆ на лю́ди па҄гѹбныѧ съ сѹдо́мъ.
[Number] 6 [Number] Ме́чь гд҇ень напо́лнисѧ кро́ве, растолстѣ̀ тѹ́комъ, ѿ кро́ве козлѡ́въ и҆ а҆́гнцєвъ и҆ ѿ тѹ́ка козлѡ́въ и҆ ѻ҆внѡ́въ: ѩ҆́кѡ же́ртва гд҇еви въ восо́рѣ, и҆ закла́нїе ве́лїе во ї҆дѹме́и.
[Number] 7 [Number] И҆ падѹ́тъ съ ни́ми си́льнїи, и҆ ѻ҆вны̀ и҆ ю҆нцы̀, и҆ ѹ҆пїе́тсѧ землѧ̀ ѿ кро́ве и҆ ѿ тѹ́ка и҆́хъ насы́титсѧ:
[Number] 8 [Number] де́нь бо сѹда̀ гд҇нѧ, и҆ лѣ́то воздаѧ́нїѧ сѹда̀ сїѡ́нѧ.
[Number] 9 [Number] И҆ ѡ҆братѧ́тсѧ дє́бри є҆гѡ̀ въ смолѹ̀, и҆ землѧ̀ є҆гѡ̀ въ жѹ́пелъ,
[Number] 10 [Number] и҆ бѹ́детъ землѧ̀ є҆гѡ̀ горѧ́щи ѩ҆́кѡ смола̀ дне́мъ и҆ но́щїю, и҆ не ѹ҆га́снетъ въ вѣ́чное вре́мѧ, и҆ взы́детъ ды́мъ є҆ѧ̀ высо́цѣ, въ ро́ды своѧ҄ ѡ҆пѹстѣ́етъ.
[Number] 11 [Number] И҆ во вре́мѧ мно́го пти҄цы и҆ є҆́жеве, сѡвы̀ и҆ вра́нове возгнѣздѧ́тсѧ въ не́мъ: и҆ возложа́тъ на́нь ѹ҆́же землемѣ́рно пѹсты́ни, и҆ ѻ҆нокента́ѵри вселѧ́тсѧ въ не́мъ.
[Number] 12 [Number] Кнѧ҄зи є҆гѡ̀ не бѹ́дѹтъ: ца́рїе бо и҆ вельмѡ́жи є҆гѡ̀ бѹ́дѹтъ въ па́гѹбѹ.
[Number] 13 [Number] И҆ возни́кнѹтъ во градѣ́хъ и҆́хъ тернѡ́ваѧ древеса̀ и҆ во тверды́нехъ є҆гѡ̀, и҆ бѹ́дѹтъ селє́нїѧ сі́ринѡмъ сели҄ща стрѹѳїо́нѡмъ:
[Number] 14 [Number] и҆ срѧ́щѹтсѧ бѣ́си со ѻ҆нокента҄ѵры и҆ возопїю́тъ дрѹ́гъ ко дрѹ́гѹ, тѹ̀ почі́ютъ ѻ҆нокента́ѵри, ѡ҆брѣ́тше себѣ̀ покѡ́ища:
[Number] 15 [Number] та́мѡ возгнѣзди́тсѧ є҆́жь, и҆ сохрани́тъ землѧ̀ дѣ́ти є҆гѡ̀ со ѹ҆твержде́нїемъ: та́мѡ є҆лє́ни срѣто́шасѧ и҆ ѹ҆ви́дѣша ли́ца дрѹ́гъ дрѹ́га.
[Number] 16 [Number] Число́мъ преидо́ша, и҆ є҆ди́нъ ѿ ни́хъ не поги́бе, дрѹ́гъ дрѹ́га не взыска̀, ѩ҆́кѡ гд҇ь заповѣ́да и҆̀мъ, и҆ дх҃ъ є҆гѡ̀ собра̀ ѧ҆̀.
[Number] 17 [Number] И҆ то́й ве́ржетъ и҆̀мъ жрє́бїѧ, и҆ рѹка̀ є҆гѡ̀ раздѣлѝ пасти́сѧ: въ вѣ́чное вре́мѧ наслѣ́дите, въ ро́ды родѡ́въ почі́ютъ въ не́мъ.