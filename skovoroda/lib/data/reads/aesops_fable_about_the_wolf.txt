Перетворена на новий лад малоросійськими фарбами для учнів поетики 1760 року в Харкові. А написано її через те, що багато учнів навчаються, хоч до того нітрохи не зроджені. 

Відбилось козля на зваблення біса 
[Tab1] З отари, аж вовк вискакує з ліса. 
Козля оте сперш гайнуло тікати, 
[Tab1] Та потім взялось Драпіці казати: 
"Я знаю, мені не збутися смерті 
[Tab1] Й зубів твоїх теж, та будь милосердий. 
Ти милість, прошу, зроби лиш єдину, 
[Tab1] На флейті заграй мені на кончину. 
Життя хай моє завершиться мило, 
[Tab1] Ти ж мудрий, розваж — в кінці ж бо вся сила". 
"Про себе не знав я слави такої", — 
[Tab1] Подумав був вовк, та з флейти простої 
Він дути почав. Танцює козлятко, 
[Tab1] Хвалою дудька підмазує гладко. 
Та юрта собак, як вихор, примчала, 
[Tab1] Аж флейта із рук музиці упала. 
На вовка — мерщій! Щипають, кусають, 
[Tab1] І вже капельмейстр стрибать починає. 
Кусь Чорногривко його в поясницю, 
[Tab1] А Жук із Білком у горла цівицю, 
Кудлай та Гривко вп’ялися у ноги — 
[Tab1] Вищання та крик в долині розлогій! 
А Хвіст ще надбіг — і рило вже пхає, 
[Tab1] Не втовпляться, бач. Наш вовк лиш зітхає: 
"На що, — сам собі, — ти став капельмейстром, 
[Tab1] Проклятий! Родивсь лише кухармейстром! 
Не краще-бо кіз справлять до розсолу, 
[Tab1] Ніж музики тут заводити школу... 
А-а... Доста... Лишіть..." Собаки ж бо рила 
[Tab1] Втопили та рвуть. І смерть наступила. 

<meta el="h2">ПРИКАЗКА</meta>

Не дбай, як тобі не дано від Бога, 
[Tab1] Без Бога усяк ані до порога. 
Коли не зродивсь — не сунься в науку. 
[Tab1] Агей! Скільки їх, упалих у муку! 
Так, мати не всіх зродила до школи, 
[Tab1] Як щастя захтів, довірся ти долі. 

[Center] Кінець

Ця казка про музиканта Вовка сприяла тому, що пастир добрий Йоасаф Миткевич більше сорока отроків та юнаків звільнив від училищного іга на шлях їхньої природи, наслідуючи людинолюбству — не марнославству. Цьому і я наслідуючи, написав книжицю "Алфавіт миру". 
[Right] Г. С[коворода].