[Center] Мій найдорожчий Михайле, здрастуй!
[Indent] Посилаю тобі зразок розмови душі, яка мовчки веде бесіду сама з собою, ніби грою втішаючи себе, і, як орел, ширяє високими й широкими небесними просторами й ніби бореться. Важко уявити, наскільки це приємно, коли душа вільна й відречена від усього, неначе той дельфін, [Italic]мчить[Italic] у небезпечному, але не безумному русі. Це щось велике й властиве лиш найвеличнішим мужам та мудрецям. У цьому причина того, що святі люди й пророки не лише зносили нудьгу повної самотності, а й безумовно втішалися [Italic]самотою[Italic], зносити яку так важко, що Арістотель сказав: “Самотня людина – або дикий звір, або Бог”⁴⁰. Це значить, що для звичайних людей самотність – смерть, але насолода для тих, які або зовсім дурні, або видатні мудреці. Першим [Italic]пустеля[Italic] приємна своєю тишею, нерухомістю; тим часом божественний розум останніх, знайшовши божественне, повсякчас займається ним і вельми втішається тим, що для звичайних умів [Italic]недоступне[Italic]; тому простий народ шанує таких і називає їх меланхоліками⁴¹, а вони ніби перебувають на безугавному бенкеті, створюють, не порушуючи свого спокою, палаци, атрії⁴², будинки [“коль возлюбленна”⁴³ тощо], навіть гори, ріки, ліси, поля, ніч, звірів, людей і все інше. [“И веселіе вѣчное над главою их”⁴⁴]. Якщо ти хочеш бути онуком цієї Авраамової сім’ї і спадкоємцем невидимих та невід’ємних благ, то шануй їх, наслідуй їх, іди за ними й показуй уже тепер, у ніжному віці, що ти маєш вигляд дитини не свині, а лева⁴⁵, пташеняти голуба чи орла, а не сови, що ти не син [Italic]Агарі[Italic]⁴⁶, служниці й рабині, але Сарри⁴⁷, яка народжує для волі⁴⁸, коротко кажучи, думай, дбай, старайся не про земне, не про буденне, не про відоме сліпцям і цирульникам, не про нечисте, а про високе, про рідкісне, нове й небесне. Слідуй не порожнім [Italic]хитромудрощам софістів[Italic]⁴⁹, не роздвоєним копитам свиней⁵⁰, але черпай із тих книг, в яких викладаються такі предмети або подібні до них: Що є фiлoсофія? Відповідь: перебувати на самоті із собою, із собою вміти вести розмову⁵¹. Далі, коли Кратес побачив людину, яка розмовляла сама із собою на самоті, то сказав: “Безсумнівно, не з поганою людиною ти розмовляєш” і т. ін. ⁵² Саме на таких книгах душа готується до читання Святого Письма, яке є [Italic]раєм[Italic] благочестивих і янгольських умів, який завжди споглядають, але який ніколи не може переситити. Дивись на тих людей, чиї слова, діла, [Italic]зір[Italic], хода, рухи, їжа, напої, коротко кажучи, усе життя [Italic]скероване всередину[Italic], наче ті сліди, про які говорить Плутарх⁵³, звернені всередину, тобто вони не ганяються за вітром і хмарами, а зайняті лиш своєю душею й [Italic]слухають самих себе[Italic], аж поки не приготують себе як гідну обитель Бога. І [Italic]коли Бог[Italic] оселиться в їхніх душах, коли [Italic]запанує[Italic] в них, тоді те, що здається юрбі чимось нестерпним, страшним, безплідним, стане для них божественним, сповненим нектару й амброзії, одним словом [“веселіе вѣчное”⁵⁴] та ін.
[Indent] Бувай здоров, найдорожчий друже! Твій Григор[ій] Савич.