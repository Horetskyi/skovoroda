[Number] 1 [Number] Сѐ, влдка гд҇ь саваѡ́ѳъ ѿи́метъ ѿ ї҆ер҇ли́ма и҆ ѿ ї҆ѹде́и крѣ́пкаго и҆ крѣ́пкѹю, крѣ́пость хлѣ́ба и҆ крѣ́пость воды̀,
[Number] 2 [Number] и҆споли́на и҆ крѣ́пкаго, и҆ человѣ́ка ра́тника и҆ сѹдїю̀, и҆ про҇ро́ка и҆ смотрели́ваго, и҆ ста́рца
[Number] 3 [Number] и҆ пѧтьдесѧтонача́лника, и҆ ди́внаго совѣ́тника и҆ премѹ́драго а҆рхїте́ктона и҆ разѹ́мнаго послѹ́шателѧ.
[Number] 4 [Number] И҆ поста́влю ю҆́ношы кнѧ҄зи и҆́хъ, и҆ рѹга́телїе госпо́дствовати бѹ́дѹтъ и҆́ми.
[Number] 5 [Number] И҆ напа́дати и҆́мѹтъ лю́дїе, человѣ́къ на человѣ́ка, и҆ человѣ́къ на бли́жнѧго своего̀: прирази́тсѧ ѻ҆троча̀ къ ста́рцѹ, и҆ безче́стный къ честно́мѹ.
[Number] 6 [Number] ѩ҆́кѡ и҆́метсѧ человѣ́къ бра́та своегѡ̀, и҆лѝ дома́шнѧгѡ ѻ҆тца̀ своегѡ̀, глаго́лѧ: ри́зѹ и҆́маши, началово́ждь на́мъ бѹ́ди, и҆ бра́шно моѐ под̾ тобо́ю да бѹ́детъ.
[Number] 7 [Number] И҆ ѿвѣща́въ въ де́нь ѻ҆́ный рече́тъ: не бѹ́дѹ тво́й началово́ждь, нѣ́сть бо въ домѹ̀ мое́мъ ни хлѣ́ба, ни ри́зы: не бѹ́дѹ началово́ждь лю́демъ си҄мъ.
[Number] 8 [Number] ѩ҆́кѡ ѡ҆ста́вленъ бы́сть ї҆ер҇ли́мъ, и҆ ї҆ѹде́а падѐ, и҆ ѧ҆зы́къ и҆́хъ со беззако́нїемъ, не покарѧ́ющьсѧ гд҇еви.
[Number] 9 [Number] Сегѡ̀ ра́ди нн҃ѣ смири́сѧ сла́ва и҆́хъ, и҆ стѹ́дъ лица̀ и҆́хъ проти́вѹ ста̀ и҆̀мъ: грѣ́хъ же сво́й ѩ҆́кѡ содо́мскїй возвѣсти́ша и҆ ѩ҆ви́ша. Го́ре дѹшѝ и҆́хъ, занѐ ѹ҆мы́слиша совѣ́тъ лѹка́вый на себѐ сами́хъ,
[Number] 10 [Number] ре́кше: свѧ́жемъ првднаго, ѩ҆́кѡ непотре́бенъ на́мъ є҆́сть. Ѹ҆̀бо плоды̀ дѣ́лъ свои́хъ снѣдѧ́тъ.
[Number] 11 [Number] Го́ре беззако́нномѹ: лѹка҄ваѧ бо приключа́тсѧ є҆мѹ̀ по дѣлѡ́мъ рѹкѹ̀ є҆гѡ̀.
[Number] 12 [Number] Лю́дїе моѝ, приста҄вницы ва́ши пожина́ютъ ва́съ, и҆ и҆стѧза́ющїи ѡ҆блада́ютъ ва́ми: лю́дїе моѝ, блажа́щїи ва́съ льстѧ́тъ вы̀ и҆ стєзѝ но́гъ ва́шихъ возмѹща́ютъ.
[Number] 13 [Number] Но нн҃ѣ ѹ҆стро́итсѧ гд҇ь на сѹ́дъ и҆ поста́витъ на сѹ́дъ лю́ди своѧ҄:
[Number] 14 [Number] са́мъ гд҇ь на сѹ́дъ прїи́детъ со старѣ҄йшины люді́й и҆ со кнѧ҄зи и҆́хъ. Вы́ же почто̀ запали́сте вїногра́дъ мо́й, и҆ разграбле́нїе ѹ҆бо́гагѡ въ домѣ́хъ ва́шихъ;
[Number] 15 [Number] почто̀ вы̀ ѡ҆би́дите люді́й мои́хъ и҆ лицѐ ѹ҆бо́гихъ посрамлѧ́ете; гл҃етъ гд҇ь саваѡ́ѳъ.
[Number] 16 [Number] Сїѧ҄ гл҃етъ гд҇ь: поне́же вознесо́шасѧ дщє́ри сїѡ҄ни и҆ ходи́ша высо́кою вы́ею и҆ помиза́нїемъ ѻ҆че́съ и҆ стѹпа́нїемъ но́гъ, кѹ́пнѡ ри҄зы влекѹ́шыѧ (по до́лѹ) и҆ нога́ма кѹ́пнѡ и҆гра́ющыѧ:
[Number] 17 [Number] и҆ смири́тъ гд҇ь нача҄лныѧ дщє́ри сїѡ҄ни, и҆ гд҇ь ѿкры́етъ срамотѹ̀ и҆́хъ.
[Number] 18 [Number] Въ де́нь ѡ҆́нъ, и҆ ѿи́метъ гд҇ь сла́вѹ ри́зъ и҆́хъ и҆ красоты҄ и҆́хъ, и҆ вплетє́нїѧ злата҄ѧ (на главѣ̀) и҆ трє́сны ри҄зныѧ, и҆ лѹ҄ницы гри́вєнныѧ
[Number] 19 [Number] и҆ срачи҄цы тѡ́нкїѧ, и҆ красотѹ̀ лица̀ и҆́хъ и҆ сострое́нїе красы̀ сла́вныѧ, и҆ ѡ҆́брѹчи и҆ пє́рстни, и҆ мѡни́ста и҆ запѧ҄стїѧ и҆ хѹдѡ́жныѧ ѹ҆серѧ҄зи,
[Number] 20 [Number] и҆ багрѧни҄цы и҆ пребагрѧ҄наѧ, и҆ ѹ҆́тварь хра́мнѹю
[Number] 21 [Number] и҆ свѣ҄тлаѧ лакѡ҄нскаѧ, и҆ вѷссо́ны и҆ синєты̀, и҆ червлєни́цы
[Number] 22 [Number] и҆ вѷссо́нъ со зла́томъ и҆ синето́ю преты҄каны, и҆ тѡнчи́цы преи҄маны зла́томъ:
[Number] 23 [Number] и҆ бѹ́детъ вмѣ́стѡ вонѝ до́брыѧ смра́дъ, и҆ вмѣ́стѡ по́ѧса ѹ҆́жемъ препоѧ́шешисѧ, и҆ вмѣ́стѡ ѹ҆краше́нїѧ злата́гѡ, є҆́же на главѣ̀, пл��́шь и҆мѣ́ти бѹ́деши дѣ́лъ твои́хъ ра́ди, и҆ вмѣ́стѡ ри́зы багрѧ́ныѧ препоѧ́шешисѧ вре́тищемъ:
[Number] 24 [Number] и҆ сы́нъ тво́й добрѣ́йшїй, є҆го́же лю́биши, мече́мъ паде́тъ, и҆ крѣ́пцыи ва́ши мече́мъ падѹ́тъ и�� смирѧ́тсѧ:
[Number] 25 [Number] и҆ воспла́чѹтсѧ храни҄лища ѹ҆́тварей ва́шихъ, и҆ ѡ҆ста́нешисѧ є҆ди́на и҆ ѡ҆ зе́млю ѹ҆да́рена бѹ́деши.