Чиж, вилетівши на волю, злетівся з давнім своїм товаришем Щиглем, який його запитав:
— Як ти, Друже мій, звiльнився?.. Розкажи менi!
— Дивним випадком, — відповів Бранець.
— Багатий Турок приїхав із посланцем до нашого міста і, прогулюючись із цікавості базаром, зайшов у наш пташиний ряд, у якому нас близько чотирьох сотень в одного господаря висіло у клітках. Турок довго на нас, як ми один поперед другого виспівували, дивився зі співчуттям, нарешті:
— А скільки просиш грошей за всіх? — запитав нашого Господаря.
— 25 рублів, — він відповів.
Турок, не кажучи ні слова, викинув гроші й велів собі подавати по одній клітки, з яких кожного з нас на волю випускаючи, втішався, дивлячись у різні боки, куди ми розлітались.
— А що ж тебе, — спитав Приятель, — заманило в неволю?
— Солодка їжа та красна клітка, — відповів Щасливець. — А тепер аж до смерті дякуватиму Богові такою пісенькою:
Ліпше вже сухар з водою,
Аніж цукор із бідою.