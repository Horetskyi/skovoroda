
[Number] 1 [Number] Ось імена синів Ізраїля, які прийшли в Єгипет разом зі своїм батьком Яковом, і кожен прийшов з усією своєю родиною: 
[Number] 2 [Number] Рувим, Симеон, Левій, Юда, 
[Number] 3 [Number] Іссахар, Завулон і Веніамин, 
[Number] 4 [Number] Дан і Нефталим, Ґад і Асир. 
[Number] 5 [Number] А Йосиф уже перебував у Єгипті. Усіх же душ від Якова було сімдесят п’ять. 
[Number] 6 [Number] Та минув час, і Йосиф, усі його брати і все те покоління померли. 
[Number] 7 [Number] Сини ж Ізраїля все зростали: вони розмножилися, стали численними і дуже-дуже сильними; і земля сприяла їхньому розмноженню. 
[Number] 8 [Number] Та над Єгиптом постав інший цар, який не знав Йосифа, 
[Number] 9 [Number] і він сказав своєму народові: Ось рід синів Ізраїля — великий числом і сильніший за нас. 
[Number] 10 [Number] Тож давайте перехитримо їх, щоб не множилися. Щоб вони, коли нагряне на нас війна, не пристали до ворогів та не побороли нас і не покинули землю. 
[Number] 11 [Number] Тож він настановив їм наглядачів над роботами, щоб гнобили їх працею. І вони збудували фараонові укріплені міста — Пітом, Рамсес та Он, — місто Сонця. 
[Number] 12 [Number] Та чим більше їх гнобили, тим численнішими й сильнішими вони ставали. А єгиптяни відчували огиду до Ізраїльських синів. 
[Number] 13 [Number] Тож єгиптяни безжалісно чинили насильство над синами Ізраїля, 
[Number] 14 [Number] і робили гірким їхнє життя важкою працею з глиною та цеглою, усякими роботами на полі, — усякими роботами, до яких примушували їх силоміць. 
[Number] 15 [Number] І тоді єгипетський цар звернувся до єврейських повитух (ім’я першої з них — Сепфора, ім’я другої — Фуа) 
[Number] 16 [Number] і сказав: Коли допомагаєте єврейкам при пологах, то якщо буде хлопчик — убивайте його, а якщо дівчинка, — залишайте її живою. 
[Number] 17 [Number] Та повитухи боялися Бога і не робили так, як звелів їм цар Єгипту. Вони залишали в живих і хлопчиків. 
[Number] 18 [Number] Тож єгипетський цар покликав повитух і запитав їх: Чому це ви так чините — залишаєте живими хлопчиків? 
[Number] 19 [Number] А повитухи відповіли фараонові: Єврейки не такі, як єгипетські жінки, бо народжують ще до того, як до них прийдуть повитухи! Тож вони народжували. 
[Number] 20 [Number] І Бог чинив добро повитухам, а народ множився і ставав дуже сильним. 
[Number] 21 [Number] Оскільки повитухи боялися Бога, то набули собі доми. 
[Number] 22 [Number] Тоді фараон наказав усьому своєму народові, кажучи: Кожного хлопчика, який тільки народиться в єврейки, кидайте в ріку, а кожну дівчинку залишайте живою.