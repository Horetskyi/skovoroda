[Center] [Bold]Похвала[Bold] [Bold]бідності[Bold]⁶¹

[MainSection]
О блаженна й свята – у´діл мій бідносте,
Справжня мати серцям, рідна і лагідна!
Всім, хто в морі зазнав горя і па´губи,
[Tab1] Супокійная гаване!

О щасливий, хто зміг думкою гострою
Зрозуміти, які втіхи незмірені
Ти приносиш усім, хто вшанував тебе
[Tab1] Серцем щирим і радісним.

О щасливий, хто зміг заприязни´ть тебе,
Хто на ласку твою здався без о´гляду
І кого на бенкет свій допустила ти,
[Tab1] Ввівши в хату низьку й тісну.

Всяка слабість тіка геть від твоїх осель…
Немов диму бджола⁶², так уникають їх
Чорна неміч, гостець і камінни´й недуг,
[Tab1] Жовчні болі й пропасниця.

Бо немилі тобі п’янство й зажерливість,
З котрих сила хвороб плине й кипить у ключ;
Бо немила тобі розкіш неправедна,
[Tab1] Люта мати тривог лихих.

Ні турбота гризька, ні тії клопоти
До пенатів твоїх не наближаються,
Ні амбітність, ні шум слави порожньої,
[Tab1] Ні погибельні пристрасті.

Не лякає тебе полум’я блискавки,
Не страшить глибочінь моря бурхливого,
Бо ж оселя твоя в тихому па´долі,
[Tab1] Човен твій на мілкім брідку.

В твій куток не зори´ть острах і хитрощі
І пекельних богинь погляди заздрісні
Не спроможні пойнять дім твій – і Тартаром
[Tab1] В тиху пристань повіяти.

Нестурбований мир, спокій нерушений
І здоров’я міцне, і призвичаєне
До побожних трудів серце незламнеє
[Tab1] Славлять твій гостелюбний дах.

Зрівноважений дух, мудра розсудливість
Та веселість ясна, що з верховин своїх
На глупо´ту людську дивиться з осміхом –
[Tab1] От супутники бідності.

Але ті жебраки – як я прославлю їх? –
Що на серці у них прагнення золота,
Ті захланні старці, що до скарбів земних
[Tab1] Так пожадливо горнуться.

Ні, покіль іще ти оком пожадливим,
Мов злиденний той Ір, рвешся до золота,
То й без скринь золотих ти не наблизишся
[Tab1] До правдивої бідності.

Був убогий Христос, – бо зневажав скарби,
Павел був нуждарем, бо не жадав утіх,
Не в старчачих торбах, бідносте, ти живеш
[Tab1] В серці чистім і праведнім⁷³.

[MainSection]
