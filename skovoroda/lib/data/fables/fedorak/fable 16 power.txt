Будь-який достаток вичахнути і висохнути, як озеро, може. А чесне ремесло є невичерпним джерелом не надмірного, але безпечного прожитку. Яка велика сила багатіїв щодня перетворюється на жебраків! У сій кораблетрощі єдиною гаванню є ремесло. Найбідніші раби народжуються з предків, котрі жили в калюжі великих прибутків. І недаремно Платон сказав: «Усі королі з рабів, і всі раби вироджуються з королів». Се буває тоді, коли владика всього, час, знищує достаток. Та знаємо ж, що всіх наук голова, око та душа — це навчитися життя жити порядне, засноване на законі ВІРИ та СТРАХУ БОЖОГО як на найголовнішому пункті. Сей пункт є основою та джерелом, що народжує струмочки суспільних законів. Він є НАРІЖНИМ КАМЕНЕМ для будівничих благословенного мешкання, і сього каменя твердість утримує всі чини та науки в користі, а се суспільство у благоденстві.