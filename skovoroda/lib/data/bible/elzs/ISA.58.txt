[Number] 1 [Number] Возопі́й крѣ́постїю и҆ не пощадѝ: ѩ҆́кѡ трѹбѹ̀ возвы́си гла́съ тво́й и҆ возвѣстѝ лю́демъ мои҄мъ грѣхѝ и҆́хъ и҆ до́мѹ ї҆а́кѡвлю беззакѡ́нїѧ и҆́хъ.
[Number] 2 [Number] Менѐ де́нь ѿ днѐ и҆́щѹтъ и҆ разѹмѣ́ти пѹти҄ моѧ҄ жела́ютъ, ѩ҆́кѡ лю́дїе пра́вдѹ сотвори́вшїи и҆ сѹда̀ бг҃а своегѡ̀ не ѡ҆ста́вившїи: про́сѧтъ нн҃ѣ ѹ҆ менє̀ сѹда̀ првдна и҆ прибли́житисѧ ко гд҇ѹ жела́ютъ, глаго́люще:
[Number] 3 [Number] что̀ ѩ҆́кѡ пости́хомсѧ, и҆ не ѹ҆ви́дѣлъ є҆сѝ; смири́хомъ дѹ́шы на́шѧ, и҆ не ѹ҆вѣ́дѣлъ є҆сѝ; Во дни҄ бо поще́нїй ва́шихъ ѡ҆брѣта́ете вѡ́ли ва́шѧ, и҆ всѧ҄ подрѹ҄чныѧ ва́шѧ томитѐ:
[Number] 4 [Number] а҆́ще въ сѹдѣ́хъ и҆ сва́рѣхъ постите́сѧ и҆ бїе́те пѧстьмѝ смире́ннаго, вскѹ́ю мнѣ̀ постите́сѧ ѩ҆́коже дне́сь, є҆́же ѹ҆слы́шанѹ бы́ти съ во́племъ гла́сѹ ва́шемѹ;
[Number] 5 [Number] Не сицева́гѡ поста̀ а҆́зъ и҆збра́хъ, и҆ днѐ, є҆́же смири́ти человѣ́кѹ дѹ́шѹ свою̀: нижѐ а҆́ще слѧче́ши ѩ҆́кѡ се́рпъ вы́ю твою̀, и҆ вре́тище и҆ пе́пелъ посте́леши, нижѐ та́кѡ нарече́те по́стъ прїѧ́тенъ.
[Number] 6 [Number] Не такова́гѡ (бо) поста̀ а҆́зъ и҆збра́хъ, гл҃етъ гд҇ь: но разрѣша́й всѧ́къ соѹ́зъ непра́вды, разрѹша́й ѡ҆бдолжє́нїѧ наси́льныхъ писа́нїй, ѿпѹстѝ сокрѹшє́нныѧ во свобо́дѹ и҆ всѧ́кое писа́нїе непра́ведное раздерѝ:
[Number] 7 [Number] раздроблѧ́й а҆́лчѹщымъ хлѣ́бъ тво́й и҆ ни́щыѧ безкрѡ́вныѧ введѝ въ до́мъ тво́й: а҆́ще ви́диши на́га, ѡ҆дѣ́й, и҆ ѿ сво́йственныхъ пле́мене твоегѡ̀ не пре́зри.
[Number] 8 [Number] Тогда̀ разве́рзетсѧ ра́нѡ свѣ́тъ тво́й, и҆ и҆сцѣлє́нїѧ твоѧ҄ ско́рѡ возсїѧ́ютъ, и҆ пред̾и́детъ пред̾ тобо́ю пра́вда твоѧ̀, и҆ сла́ва бж҃їѧ ѡ҆б̾и́метъ тѧ̀.
[Number] 9 [Number] Тогда̀ воззове́ши, и҆ бг҃ъ ѹ҆слы́шитъ тѧ̀, и҆ є҆щѐ глаго́лющѹ тѝ, рече́тъ: сѐ, прїидо́хъ. А҆́ще ѿи́меши ѿ себє̀ соѹ́зъ и҆ рѹкобїе́нїе и҆ глаго́лъ ропта́нїѧ
[Number] 10 [Number] и҆ да́си а҆́лчѹщемѹ хлѣ́бъ ѿ дѹшѝ твоеѧ̀ и҆ дѹ́шѹ смире́ннѹю насы́тиши, тогда̀ возсїѧ́етъ во тмѣ̀ свѣ́тъ тво́й, и҆ тма̀ твоѧ̀ бѹ́детъ ѩ҆́кѡ полѹ́дне,
[Number] 11 [Number] и҆ бѹ́детъ бг҃ъ тво́й съ тобо́ю пр҇нѡ: и҆ насы́тишисѧ, ѩ҆́коже жела́етъ дѹша̀ твоѧ̀, и҆ кѡ́сти твоѧ҄ ѹ҆тѹчнѣ́ютъ, и҆ бѹ́дѹтъ ѩ҆́кѡ вертогра́дъ напое́нъ, и҆ ѩ҆́кѡ и҆сто́чникъ, є҆мѹ́же не ѡ҆скѹдѣ̀ вода̀: и҆ кѡ́сти твоѧ҄ прозѧ́бнѹтъ ѩ҆́кѡ трава̀, и҆ разботѣ́ютъ, и҆ наслѣ́дѧтъ ро́ды родѡ́въ.
[Number] 12 [Number] И҆ сози́ждѹтсѧ пѹсты҄ни твоѧ҄ вѣ҄чныѧ, и҆ бѹ́дѹтъ ѡ҆снова҄нїѧ твоѧ҄ вѣ҄чнаѧ родѡ́мъ родѡ́въ: и҆ прозове́шисѧ зда́тель ѡ҆гра́дъ, и҆ стєзѝ твоѧ҄ посредѣ̀ ѹ҆поко́иши.
[Number] 13 [Number] А҆́ще ѿврати́ши но́гѹ твою̀ ѿ сѹббѡ́тъ, є҆́же не твори́ти хотѣ́нїй твои́хъ въ де́нь ст҃ы́й, и҆ прозове́ши сѹббѡ҄ты сла́дѡстны, ст҃ы бг҃ови твоемѹ̀: не воздви́гнеши ногѝ своеѧ̀ на дѣ́ло, нижѐ возглаго́леши словесѐ во гнѣ́вѣ и҆з̾ ѹ҆́стъ твои́хъ,
[Number] 14 [Number] и҆ бѹ́деши ѹ҆пова́ѧ на гд҇а, и҆ возведе́тъ тѧ̀ на благѡты̀ зємны́ѧ, и҆ ѹ҆хлѣ́битъ тѧ̀ наслѣ́дїемъ ї҆а́кѡва ѻ҆тца̀ твоегѡ̀: ѹ҆ста́ бо гд҇нѧ гл҃аша сїѧ҄.