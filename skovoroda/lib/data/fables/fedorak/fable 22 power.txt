Світські книги, без сумніву, всілякої користі й краси сповнені. Якби вони запитали БІБЛІЮ: чому самі супроти неï й десятої частки честі й ціни не мають? чому ЇЙ будують вівтарі та храми? — I сама не знаю, — відповіла би вона. — Я складена з тих самих слів і речень, що й ви, та ще і значно гірших і варварських. Але в несмачних мови моєї водах, як у дзеркалі, Боголіпно сяє невидиме, але пресвітле око БОЖЕ, без якого ціла ваша користь пуста, а краса мертва. Звичайно, сим-бо деревом життя осолоджується несмачних речень її гіркота, коли переповнена вода її перетворюється на вино, яке веселить серце людині. А достеменно про неї саму розказує Соломон таке: «Сила було жінок цнотливих, ти ж перевищила усіх їх». Подивися на кінець притч. Бога часто у Біблії означено як рік, погоду, процвітання. Наприклад: "Рік Господнього благовоління..." "Я вислухаю тебе в час сприятливий..." Прочитай початок Соломонового Проповідника про час. Час по-римськи TEMPUS. Він означає не тільки рух у небесних сферах, але й міру руху, називану в стародавніх греків ῥυθμὸς. Се слово означає те саме, що такт, і се грецьке-таки від слова τάσσω («розташовую») походить. Та й у нинішніх музик міра в русі співу іменується ТЕМПО. І так темпо в русі планет, годинникових машин і музичного співу є те саме, що у фарбах малюнок. Тепер видно, що значить ῥυθμὸς і tempus. І премудро й у римлян мовляли: "Annus producit, non ager". Малюнок і Темпо є невидимість. Байка наша нехай закінчиться сими Аристотеля npo музику словами: ῥυθμὸς δὲ χάιρομεν διὰ τὸ Γνώριμον καὶ συντεταγμένον. Хто се розжує, той знає, що означає Рѵѳм. Се слово на Русі у багатьох устах, але не у багатьох умах.