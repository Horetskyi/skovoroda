[Number] 1 [Number] Бы́сть же въ то̀ вре́мѧ, разболѣ́сѧ є҆зекі́а до сме́рти. И҆ прїи́де къ немѹ̀ и҆са́їа про҇ро́къ сы́нъ а҆мѡ́совъ и҆ речѐ къ немѹ̀: сїѧ҄ гл҃етъ гд҇ь: ѹ҆стро́й ѡ҆ до́мѣ твое́мъ, ѹ҆мира́еши бо ты̀ и҆ не бѹ́деши жи́въ.
[Number] 2 [Number] И҆ ѡ҆братѝ є҆зекі́а лицѐ своѐ ко стѣнѣ̀ и҆ помоли́сѧ ко гд҇еви глаго́лѧ:
[Number] 3 [Number] помѧнѝ, гд҇ь, ка́кѡ ходи́хъ пред̾ тобо́ю со и҆́стиною и҆ се́рдцемъ и҆́стиннымъ, и҆ ѹ҆гѡ́днаѧ пред̾ тобо́ю сотвори́хъ. И҆ пла́касѧ є҆зекі́а пла́чемъ вели́кимъ.
[Number] 4 [Number] И҆ бы́сть сло́во гд҇не ко и҆са́їи гл҃ѧ:
[Number] 5 [Number] и҆дѝ и҆ рцы̀ є҆зекі́и: та́кѡ гл҃етъ гд҇ь бг҃ъ даві́да ѻ҆тца̀ твоегѡ̀: ѹ҆слы́шахъ моли́твѹ твою̀ и҆ ви́дѣхъ сле́зы твоѧ҄, сѐ, прилага́ю къ лѣ́тѡмъ твои҄мъ лѣ́тъ пѧтьна́десѧть,
[Number] 6 [Number] и҆ ѿ рѹкѝ царѧ̀ а҆ссѷрі́йска и҆зба́влю тѧ̀ и҆ гра́дъ се́й, и҆ защищѹ̀ ѡ҆ гра́дѣ се́мъ:
[Number] 7 [Number] сїе́ же тебѣ̀ зна́менїе ѿ гд҇а, ѩ҆́кѡ бг҃ъ сотвори́тъ гл҃го́лъ се́й, ѩ҆́коже гл҃а:
[Number] 8 [Number] сѐ, а҆́зъ возвращѹ̀ сѣ́нь степе́ней, и҆́миже сни́де со́лнце де́сѧть степе́ней до́мѹ ѻ҆тца̀ твоегѡ̀, возвращѹ̀ со́лнце де́сѧть степе́ней, и҆́миже сни́де сѣ́нь. И҆ взы́де со́лнце де́сѧть степе́ней, и҆́миже сни́де сѣ́нь.
[Number] 9 [Number] (Моли́тва є҆зекі́и царѧ̀ ї҆ѹде́йска, є҆гда̀ болѣ̀ и҆ воста̀ ѿ недѹ́га своегѡ̀.)
[Number] 10 [Number] А҆́зъ реко́хъ въ высотѣ̀ дні́й мои́хъ: пойдѹ̀ во врата̀ а҆́дѡва, ѡ҆ста́влю лѣ҄та прѡ́чаѧ.
[Number] 11 [Number] Реко́хъ: ктомѹ̀ не ѹ҆зрю̀ сп҇нїѧ бж҃їѧ на землѝ живы́хъ, ктомѹ̀ не ѹ҆зрю̀ сп҇нїѧ ї҆и҃лева на землѝ, ктомѹ̀ не ѹ҆зрю̀ человѣ́ка со живѹ́щими:
[Number] 12 [Number] ѡ҆ста́хъ ѿ сродства̀ моегѡ̀, ѡ҆ста́вихъ про́чее живота̀ моегѡ̀, и҆зы́де и҆ ѿи́де ѿ менє̀ а҆́ки разрѹша́ѧй кѹ́щѹ поткнѹ́вый: а҆́ки платно̀ дѹ́хъ мо́й во мнѣ̀ бы́сть, тка́телницѣ приближа́ющейсѧ ѿрѣ́зати.
[Number] 13 [Number] Въ то́й де́нь пре́данъ бы́хъ до заѹ́тра а҆́ки львѹ̀, та́кѡ сокрѹшѝ всѧ҄ кѡ́сти моѧ҄: ѿ дне́ бо до но́щи пре́данъ бы́хъ.
[Number] 14 [Number] ѩ҆́кѡ ла́стовица, та́кѡ возопїю̀, и҆ ѩ҆́кѡ го́лѹбь, та́кѡ поѹчѹ́сѧ: и҆счезо́стѣ бо ѻ҆́чи моѝ, є҆́же взира́ти на высотѹ̀ небе́снѹю ко гд҇ѹ, и҆́же и҆зба́ви мѧ̀ и҆ ѿѧ̀ болѣ́знь дѹшѝ моеѧ̀:
[Number] 15 [Number] и҆ то́й сотворѝ пѹтево́дство во всѧ҄ лѣ҄та моѧ҄.
[Number] 16 [Number] Гд҇и, ѡ҆ то́й бо возвѣсти́сѧ тебѣ̀, и҆ воздви́глъ є҆сѝ дыха́нїе моѐ, и҆ ѹ҆тѣ́шивсѧ ѡ҆жи́хъ.
[Number] 17 [Number] И҆зба́вилъ бо є҆сѝ дѹ́шѹ мою̀, да не поги́бнетъ, и҆ заве́рглъ є҆сѝ за мѧ̀ всѧ҄ грѣхѝ моѧ҄.
[Number] 18 [Number] Не похва́лѧтъ бо тебѐ, и҆̀же во а҆́дѣ, ни ѹ҆ме́ршїи возблагословѧ́тъ тѧ̀, и҆ не надѣ́ютсѧ, и҆̀же во а҆́дѣ, мл҇ти твоеѧ̀.
[Number] 19 [Number] Живі́и же возблагословѧ́тъ тѧ̀, ѩ҆́коже и҆ а҆́зъ: ѿдне́сь бо дѣ́ти сотворю̀, ѩ҆̀же возвѣстѧ́тъ пра́вдѹ твою̀,
[Number] 20 [Number] гд҇и сп҇нїѧ моегѡ̀: и҆ не преста́нѹ благословѧ́ тѧ съ пѣ́снїю всѧ҄ дни҄ живота̀ моегѡ̀ прѧ́мѡ до́мѹ бж҃їю.
[Number] 21 [Number] И҆ речѐ и҆са́їа ко є҆зекі́и: возмѝ ѿ смо́квїй и҆ сотрѝ, и҆ приложѝ пла́стырь на ѩ҆́звѹ и҆ здра́въ бѹ́деши.
[Number] 22 [Number] И҆ речѐ є҆зекі́а: сїѐ зна́менїе, ѩ҆́кѡ взы́дѹ въ до́мъ бж҃їй.