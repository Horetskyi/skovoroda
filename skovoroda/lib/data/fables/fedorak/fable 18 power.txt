Без природи — як без дороги. Що далі забрідаєш, то безглуздіше блукаєш. Природа є вічним джерелом охоти. Ся воля (за прислів'ям) сильніша за будьяку неволю. Вона спонукає до частого вправляння. Вправляння — це батько мистецтва, знання та звички. Звідси народились усі науки, і книги, і вигадки. Ся головна та єдина вчителька правильно вивчає птаха літати, а рибу плавати. Премудре побутує в Україні прислів'я: 
БЕЗ БОГА ні до порога, а з НИМ — хоч за море. 
БОГ, ПРИРОДА та МІНЕРВА — це одне й те саме. Як надмірна сіль без смаку, як колір без природного свого духа, а око без зіниці, так несродне роблення завжди чогось таємного є позбавленим. Але сеє таємне є ГОЛОВА, а називається по-грецьки: TO ПРÈПОИ, Мобто благоліпність, або краса, і не залежить від науки, але наука від нього. Пані Діяна як надміру навчена, проте замало розумна худобина зволить протиставити: 
ARS PERFICIT NATURAM. 
Але коли сродності немає, тоді скажи, будь ласка, що може зробити досконалим навчання? Слівце «PERFICIT» означає дослівно таке: доводить до досконалості чи до кінця. Адже кінець, як у кільці, міститься завжди при своєму початку, залежний від нього, як плід від сімені свого. Знано-бо, що горниця без початку й основи дахом своїм із вiночком не увінчається.