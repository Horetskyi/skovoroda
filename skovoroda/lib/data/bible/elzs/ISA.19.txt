[Number] 1 [Number] 
[Number] 2 [Number] И҆ воста́нѹтъ є҆гѵ́птѧне на є҆гѵ́птѧны, и҆ воѻрѹжи́тсѧ человѣ́къ на бра́та своего̀, и҆ всѧ́къ на бли́жнѧго своего̀, воста́нетъ гра́дъ на гра́дъ и҆ зако́нъ на зако́нъ.
[Number] 3 [Number] И҆ возмѧте́тсѧ дѹ́хъ є҆гѵ́птѧнъ въ ни́хъ, и҆ совѣ́тъ и҆́хъ разсы́плю, и҆ вопро́сѧтъ богѡ́въ свои́хъ и҆ кѹмі́рѡвъ свои́хъ, и҆ гласѧ́щихъ ѿ землѝ и҆ чревоволше́бникѡвъ.
[Number] 4 [Number] И҆ преда́мъ є҆гѵ́петъ въ рѹ́цѣ человѣ́кѡвъ вла́стелей же́стокихъ, и҆ ца́рїе же́стоцы ѡ҆блада́ти бѹ́дѹтъ и҆́ми: сїѧ҄ гл҃етъ гд҇ь саваѡ́ѳъ.
[Number] 5 [Number] И҆ и҆спїю́тъ є҆гѵ́птѧне во́дѹ, ѩ҆́же при мо́ри, а҆ рѣка̀ ѡ҆скѹдѣ́етъ и҆ и҆́зсхнетъ.
[Number] 6 [Number] И҆ ѡ҆скѹдѣ́ютъ рѣ́ки и҆ ровє́нницы рѣ́чнїи: и҆ и҆́зсхнетъ ве́сь со́нмъ водны́й, и҆ во всѧ́цѣмъ лѹ́зѣ тро́стнѣмъ и҆ си́тнѣмъ,
[Number] 7 [Number] и҆ ѕла́къ зеле́ный ве́сь и҆́же ѡ҆́крестъ рѣкѝ, и҆ всѐ сѣ́емое при рѣцѣ̀ по́схнетъ вѣ́тромъ растлѣ́нно.
[Number] 8 [Number] И҆ возстенѧ́тъ ры́барїе, и҆ возстенѧ́тъ всѝ ме́щѹщїи ѹ҆́дицѹ въ рѣкѹ̀, и҆ ме́щѹщїи не́воды и҆ ме́щѹщїи сѣ҄ти возрыда́ютъ.
[Number] 9 [Number] И҆ стѹ́дъ прїи́метъ дѣ́лающихъ ле́нъ расче́саный и҆ дѣ́лающихъ вѷссо́нъ, и҆ бѹ́дѹтъ дѣ́лающїи ѧ҆̀ въ болѣ́зни,
[Number] 10 [Number] и҆ всѝ творѧ́щїи сїке́рѹ ѡ҆печа́лѧтсѧ и҆ поболѧ́тъ дѹша́ми.
[Number] 11 [Number] И҆ ю҆ро́диви бѹ́дѹтъ кнѧ҄зи тане́сѡвы: мѹ́дрїи царє́вы совѣ҄тницы, совѣ́тъ и҆́хъ ѡ҆б̾юро́дѣетъ. Ка́кѡ рече́те царю̀: сы́нове смы́сленыхъ мы̀, сы́нове царе́й дре́внихъ;
[Number] 12 [Number] Гдѣ̀ сѹ́ть нн҃ѣ мѹ́дрїи твоѝ, и҆ да возвѣстѧ́тъ тебѣ̀ и҆ рекѹ́тъ: что̀ совѣща̀ гд҇ь саваѡ́ѳъ на є҆гѵ́петъ;
[Number] 13 [Number] Ѡ҆скѹдѣ́ша кнѧ҄зи тане́сѡвы, и҆ вознесо́шасѧ кнѧ҄зи мемфі́тстїи, и҆ прельстѧ́тъ є҆гѵ́пта по племенѡ́мъ.
[Number] 14 [Number] Гд҇ь бо растворѝ и҆̀мъ дѹ́хъ прельще́нїѧ, и҆ прельсти́ша є҆гѵ́пта всѣ́ми дѣлесы̀ свои́ми, ѩ҆́коже прельща́етсѧ пїѧ́ный и҆ кѹ́пнѡ блю́ющь.
[Number] 15 [Number] И҆ не бѹ́детъ є҆гѵ́птѧнѡмъ дѣ́ла, є҆́же бы сотвори́ло главѹ̀ и҆ ѡ҆́шибъ, и҆ нача́ло и҆ коне́цъ.
[Number] 16 [Number] Въ то́й де́нь бѹ́дѹтъ є҆гѵ́птѧне а҆́ки жєны̀ во стра́сѣ и҆ тре́пете ѿ лица̀ рѹкѝ гд҇а саваѡ́ѳа, ю҆́же то́й возложи́тъ на нѧ̀.
[Number] 17 [Number] И҆ бѹ́детъ страна̀ ї҆ѹде́йска во стра́хъ є҆гѵ́птѧнѡмъ: всѧ́къ, и҆́же а҆́ще воспомѧне́тъ ю҆̀ и҆̀мъ, ѹ҆боѧ́тсѧ совѣ́та ра́ди, є҆го́же совѣща̀ гд҇ь саваѡ́ѳъ на́нь.
[Number] 18 [Number] Въ то́й де́нь бѹ́детъ пѧ́ть градѡ́въ во є҆гѵ́птѣ, глаго́лющихъ ѧ҆зы́комъ ханаані́тскимъ и҆ кленѹ́щихсѧ и҆́менемъ гд҇а саваѡ́ѳа: гра́дъ [а҆седе́къ] прозове́тсѧ є҆ди́нъ гра́дъ.
[Number] 19 [Number] Въ то́й де́нь бѹ́детъ же́ртвенникъ гд҇еви въ землѝ є҆гѵ́петстѣй и҆ сто́лпъ въ предѣ́лѣхъ є҆гѡ̀ гд҇еви.
[Number] 20 [Number] И҆ бѹ́детъ въ зна́менїе во вѣ́къ гд҇еви въ землѝ є҆гѵ́петстѣй: ѩ҆́кѡ возопїю́тъ ко гд҇ѹ на ѡ҆скорблѧ́ющыѧ и҆̀хъ, и҆ по́слетъ и҆̀мъ гд҇ь человѣ́ка, и҆́же спасе́тъ ѧ҆̀, сѹдѧ́й спасе́тъ ѧ҆̀.
[Number] 21 [Number] И҆ позна́нъ бѹ́детъ гд҇ь є҆гѵ́птѧнѡмъ: и҆ ѹ҆вѣ́дѧтъ є҆гѵ́птѧне гд҇а въ то́й де́нь и҆ сотворѧ́тъ жє́ртвы и҆ да́ры, и҆ ѡ҆бѣща́ютъ ѡ҆бѣ́ты гд҇еви и҆ воздадѧ́тъ.
[Number] 22 [Number] И҆ порази́тъ гд҇ь є҆гѵ́птѧнъ ѩ҆́звою вели́кою и҆ и҆сцѣли́тъ и҆̀хъ цѣльбо́ю, и҆ ѡ҆братѧ́тсѧ ко гд҇еви, и҆ ѹ҆слы́шитъ и҆̀хъ и҆ и҆сцѣли́тъ и҆̀хъ цѣльбо́ю.
[Number] 23 [Number] Въ то́й де́нь бѹ́детъ пѹ́ть ѿ є҆гѵ́пта ко а҆ссѷрі́анѡмъ, и҆ вни́дѹтъ а҆ссѷрі́ане во є҆гѵ́петъ, и҆ є҆гѵ́птѧне по́йдѹтъ ко а҆ссѷрі́анѡмъ, и҆ порабо́таютъ є҆гѵ́птѧне а҆ссѷрі́анѡмъ.
[Number] 24 [Number] Въ то́й де́нь бѹ́детъ ї҆и҃ль тре́тїй во є҆гѵ́птѧнѣхъ и҆ во а҆ссѷрі́анѣхъ, благослове́нъ на землѝ,
[Number] 25 [Number] ю҆́же блг҇вѝ гд҇ь саваѡ́ѳъ, гл҃ѧ: блг҇ве́ни лю́дїе моѝ, и҆̀же во є҆гѵ́птѣ и҆ и҆̀же во а҆ссѷрі́ахъ, и҆ наслѣ́дїе моѐ ї҆и҃ль.