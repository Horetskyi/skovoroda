[MainSection]
[Center][Bold][Italic]Як написано[Italic][Bold]
<Як співає Давид: у тобі
[Tab3] Все наше життя.
Смерть нас чекає щодня.
[Tab3] Ми ж, мов невинна овечка,
Котру жорстокий м’ясник
[Tab3] Ось вже готовий зарізати,
Кров її темну пролити,
[Tab3] Сама ще й сприяє цьому,
Горло під ніж підставляє,
[Tab3] Ніким-бо до того не змушена.
Втім, милосердя таки переможе
[Tab3] Силою того одного,
Хто обійма нас любов’ю одвічною,
[Tab3] Адже існує сентенція…>³⁴⁶

[Bold][Italic]На день П’ятдесятниці[Italic][Bold]
О, якби нам у серце та влився той Дух,
[Tab3] Що Вчитель подав своїм учням!
Дух новий, що оновлює серце вогнем;
[Tab3] Той, що створює й мову, і справи нові.
Дух новий, що ніжніший за повів зефірів,
[Tab3] Хай він тільки повіє – і стане новою земля,
Враз оновиться час, рух небес і життя.
[Tab3] Давній час вже тіка, а оновлений час наступає.
Люди роблять вже справи нові, промовляють нові слова.
[Tab3] В них з’являється зір новий, і нові в них серця та ноги.
Так ось дерево, мертве зимою, повертається знов до життя,
[Tab3] Щойно сонце весняне обігріє його з висоти.
Подивися ж тепер: що за мова, за руки та ноги у черні,
[Tab3] І чого вона хоче? Що робить, про що розмовляє?
Мова черні дурної бундючна і повна жадоби.
[Tab3] Ти гадаєш – це мова нова? Ні, це мова стара.
Скрізь панують переступи, розкіш і хтивість.
[Tab3] Ти гадаєш – це справи нові? Ні, це справи старі.
Люди дбають про вигоди шлунка і тлінної плоті.
[Tab3] Ти гадаєш – нові це серця? Ні, серця ті старі.
О, ласкавий Заступнику, зжалься, прийди!
[Tab3] Дай мені серце нове, руку нову і слово!
Дай мені вийти з печери, де чернь безталанна мешка!
[Tab3] Дай мені жити на небі, де сяє нова земля³⁴⁷!
[MainSection]

[Center] Найдорожчий Михайле!
[Indent] Ці вірші здалися мені не позбавленими приємності. Коли я в цей найсвященніший день, який є початком і [Italic]ціллю[Italic] всіх свят, міркував про священні речі, ці вірші, чи то через [Italic]самолюбство[Italic], чи то благочестивими думками захопили мене й спонукали душу до благочестя. Тому я вирішив повідомити про них і тебе, мого друга й ревнителя науки, а ще більше – ревнителя благочестя, яке одне робить людину щасливою. Якщо моряк охоче обмінюється своїми морськими [Italic]розмовами[Italic] з моряком, купець із купцем, а воїн із воїном, то невже прихильник благочестя й корисних наук буде німим із тим, хто займається тим самим і є його другом? О, так не може бути! Але ти зверни увагу не на вишуканість слів, майже непримітну, а на те, чи мислимо ми благочестиво, на силу висловлених думок, і визначай смак не по шкаралущі, а по ядру. Нехай [Italic]найсвятіший Утішитель[Italic] зробить у свій час так, щоб ти, відкинувши давнє й грубе, покинувши навіть молоко самого благочестя, захотів нової їжі, гідної християнського мужа, щоб до тебе можна було допасувати пророцтво про Юду: зуби його біліші від молока.
[Indent] Вельми прихильний до тебе Григор[ій] Сав[ич].