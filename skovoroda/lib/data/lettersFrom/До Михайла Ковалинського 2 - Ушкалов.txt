[Center] Найжаданіший друже Михайле!
[Indent] Ти вже покидаєш нас. Що ж, рушай туди, куди кличе тебе благочестя й користь, іди з Христом, з ним-таки й повертайся. Нехай пошле Ісус, щоб ти знайшов своїх найдорожчих батьків удома здоровими та щасливими; бодай не знають вони жодних тривог і хай пробуває все в мирі! Нехай охороняє стопи твої та твого милого братика⁴ той високий страж Ізраїля, щоб у дорозі не сталося якого-небудь лиха! Удома відпочивай, але уникай і надмірного неробства, бо
[Tabs4] ἐπὶ πᾶσι μέτρον ἄριστον –
[Tabs4] у всьому найкраще триматися міри⁵.
[Indent] Надмірність породжує пересит, пересит – нудьгу, нудьга ж – душевний смуток, а хто хворіє на це, того не можна назвати здоровим. Немає години, не придатної для занять корисними науками, і хто помірно, але повсякчас вивчає предмети, корисні як у цьому, так і в майбутньому житті, тому навчання – не труд, а втіха. Хто думає про науку, той любить її, а хто її любить, той ніколи не перестає вчитись, хай би зовні він і здавався бездіяльним. Хто по-справжньому що-небудь любить, той, доки улюблений предмет із ним, не відчуває, здається, від цього особливої втіхи, але як тільки цього предмета не стане, він уже переживає найжорстокіші любовні муки. Чому так? Тому що, коли не любити всією душею корисних наук, то весь труд буде марним. Зрештою, любов, навіть при бездіяльності, досліджує й розмірковує, і що більше відходить від занять, то сильніше прагне до них. Мені добре відомо, як ти любиш наукові заняття, і я зовсім не хочу сказати, що тебе треба заохочувати, оскільки ти більш аніж достатньо виявляєш завзяття на ниві науки. Особливо таке спонукання недоречне зараз, під час канікул. Я пишу про це тільки для того, щоб ти знав, щó я відчуваю, а я така людина, яка ніколи не може насититися розмовою з друзями. Зваж і на те, що людям, які люблять благочестя, особливо приємні чисті душею юнаки й отроки, від природи нагороджені щасливими здібностями. Ісократ⁶ зазвичай називає їх παῖδας θεῶν, тобто Божими дітьми⁷. Тому я шлю подяку твоєму чудовому дядечкові, [Italic]протоєрею[Italic], превелебному отцю Петрові⁸ за те, що він допоміг мені зав’язати з тобою дружбу, яку я вважаю для себе щастям. А щоб у розлуці зі мною ти не тужив, я вирішив написати для тебе кілька благочестивих грецьких сентенцій, μνημόσυνον, тобто пам’ятку. Як тільки з’явиться в тебе бажання поговорити зі мною, поглянь на ці вислови, і тобі здасться, ніби ти розмовляєш зі мною; згадуй при цьому, які розмови любить вести твій друг. Отже, перша сентенція нехай буде така:
[Indent] 1. Κάλλιστον ἐφόδιον ἔν τῷ γήρατι ἡ σοφία. “Найкращий путівник у старості – це [Italic]мудрість[Italic]”, або παιδεία, тобто наука, бо людину в старості залишає все, крім науки.
[Indent] 2. Σεμνὸς ἔρως ἀρετῇς. “Священна любов до чесноти”. Бо не можна не поважати того, в кому вбачаєш оселю чесноти, адже де любов до чесноти, там має бути святість.
[Indent] 3. Φίλους ἔχων, νομίζε θησαυροὺς ἔχειν. “Маючи друзів, вважай, що ти володієш скарбом”. Ніщо, каже Сенека, так не радує, як вірна дружба⁹.
[Indent] 4. Χαλεπὰ τὰ καλά. “Прекрасне важке”¹⁰.
[Indent] 5. Ὀλίγη πρὸς κακότητα ὁδός. “Короткий шлях до зла”. Але прийми один вислів зі Святого Письма. Павло в 1-му посл[анні] до свого Тимофія (остання гл[ава]) пише:
[Tabs4] Ἔστι δὲ πορισμὸς μέγας ἡ εὐσέβεια μετὰ αὐταρκείας¹¹.
[Tabs4] “Великий же зиск – то благочестя із задоволенням”.
[Indent] Благочестю властиво шанувати Бога й любити ближнього. Αὐταρκεία по-латинськи називається душевним спокоєм¹², при якому людина задоволена своєю долею. Оце тобі на пам’ятку від мене: будь задоволений тим, що маєш. Бувай здоров, мій найжаданіший, мій Михайле із твоїм прекрасним братиком Грицем. Нехай допомагає вам Христос день у день краще зростати в чесності.
[Indent] Твій новий друг Григ[орій] Ск[оворода]¹³.
[Center] 9 липня 1762 року.