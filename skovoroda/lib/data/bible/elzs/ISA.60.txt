[Number] 1 [Number] Свѣти́сѧ, свѣти́сѧ, ї҆ер҇ли́ме, прїи́де бо тво́й свѣ́тъ, и҆ сла́ва гд҇нѧ на тебѣ̀ возсїѧ̀.
[Number] 2 [Number] Сѐ, тма̀ покры́етъ зе́млю, и҆ мра́къ на ѩ҆зы́ки, на тебѣ́ же ѩ҆ви́тсѧ гд҇ь, и҆ сла́ва є҆гѡ̀ на тебѣ̀ ѹ҆́зритсѧ.
[Number] 3 [Number] И҆ по́йдѹтъ ца́рїе свѣ́томъ твои́мъ, и҆ ѩ҆зы́цы свѣ́тлостїю твое́ю.
[Number] 4 [Number] Возведѝ ѡ҆́крестъ ѻ҆́чи твоѝ и҆ ви́ждь собра҄наѧ ча҄да твоѧ҄: сѐ, прїидо́ша всѝ сы́нове твоѝ и҆здале́ча, и҆ дщє́ри твоѧ҄ на ра́мѣхъ во́змѹтсѧ.
[Number] 5 [Number] Тогда̀ ѹ҆́зриши и҆ возра́дѹешисѧ, и҆ ѹ҆бои́шисѧ и҆ ѹ҆жа́снешисѧ се́рдцемъ, ѩ҆́кѡ преложи́тсѧ къ тебѣ̀ бога́тство морско́е и҆ ѩ҆зы́кѡвъ и҆ люді́й:
[Number] 6 [Number] и҆ прїи́дѹтъ къ тебѣ̀ стада̀ велблю҄дъ, и҆ покры́ютъ тѧ̀ велблю́ди мадїа́мстїи и҆ гефа́рстїи: всѝ ѿ савы̀ прїи́дѹтъ, носѧ́ще зла́то, и҆ лїва́нъ принесѹ́тъ и҆ ка́мень че́стенъ, и҆ сп҇нїе гд҇не благовозвѣстѧ́тъ:
[Number] 7 [Number] и҆ всѧ҄ ѻ҆́вцы кида҄рскїѧ соберѹ́тсѧ тебѣ̀, и҆ ѻ҆внѝ навеѡ́ѳстїи прїи́дѹтъ къ тебѣ̀, и҆ вознесѹ́тсѧ прїѧ҄тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ.
[Number] 8 [Number] Кі́и сѹ́ть, и҆̀же ѩ҆́кѡ ѡ҆́блацы летѧ́тъ, и҆ ѩ҆́кѡ го́лѹбїе со птєнцы̀ ко мнѣ̀;
[Number] 9 [Number] Менѐ ѻ҆́строви жда́ша, и҆ корабли҄ ѳарсі́йстїи во пе́рвыхъ, привестѝ ча҄да твоѧ҄ и҆здале́ча, и҆ сребро̀ и҆ зла́то и҆́хъ съ ни́ми, и҆́мене ра́ди гд҇нѧ ст҃а́гѡ, и҆ за є҆́же ст҃о́мѹ ї҆и҃левѹ сла́внѹ бы́ти.
[Number] 10 [Number] И҆ сози́ждѹтъ сы́нове и҆норо́днїи стѣ́ны твоѧ҄, и҆ ца́рїе и҆́хъ предстоѧ́ти бѹ́дѹтъ тебѣ̀: за гнѣ́въ бо мо́й порази́хъ тѧ̀ и҆ за мл҇ть мою̀ возлюби́хъ тѧ̀.
[Number] 11 [Number] И҆ ѿве́рзѹтсѧ врата̀ твоѧ҄ пр҇нѡ, де́нь и҆ но́щь не затворѧ́тсѧ, ввестѝ къ тебѣ̀ си́лѹ ѩ҆зы҄къ и҆ цари҄ и҆́хъ ведѡ́мыѧ.
[Number] 12 [Number] ѩ҆зы́цы бо и҆ ца́рїе, и҆̀же не порабо́таютъ тѝ, поги́бнѹтъ, и҆ ѩ҆зы́цы запѹстѣ́нїемъ запѹстѣ́ютъ.
[Number] 13 [Number] И҆ сла́ва лїва́нова къ тебѣ̀ прїи́детъ, кѷпарі́сомъ и҆ пе́ѵгомъ и҆ ке́дромъ вкѹ́пѣ, просла́вити мѣ́сто ст҃о́е моѐ, и҆ мѣ́сто ногѹ̀ моє́ю просла́влю.
[Number] 14 [Number] И҆ по́йдѹтъ къ тебѣ̀ боѧ́щесѧ сы́нове смири́вшихъ тѧ̀ и҆ раздражи́вшихъ тѧ̀, и҆ покло́нѧтсѧ слѣда́мъ ногѹ̀ твоє́ю всѝ прогнѣ́вавшїи тѧ̀, и҆ нарече́шисѧ гра́дъ гд҇ень, сїѡ́нъ ст҃а́гѡ ї҆и҃лева.
[Number] 15 [Number] За сїѐ, ѩ҆́кѡ бы́лъ є҆сѝ ѡ҆ста́вленъ и҆ возненави́дѣнъ и҆ не бѣ̀ помага́ющагѡ тѝ, положѹ̀ тѧ̀ въ ра́дость вѣ́чнѹю, весе́лїе родѡ́мъ родѡ́въ.
[Number] 16 [Number] И҆ и҆зссе́ши млеко̀ ѩ҆зы́кѡвъ и҆ бога́тство царе́й снѣ́си, и҆ ѹ҆разѹмѣ́еши, ѩ҆́кѡ а҆́зъ гд҇ь сп҃са́ѧй тѧ̀ и҆ и҆збавлѧ́ѧй тѧ̀ бг҃ъ ї҆и҃левъ.
[Number] 17 [Number] И҆ вмѣ́стѡ мѣ́ди принесѹ̀ тѝ зла́то, и҆ вмѣ́стѡ желѣ́за принесѹ̀ тѝ сребро̀, и҆ вмѣ́стѡ древе́съ принесѹ̀ тѝ мѣ́дь, и҆ вмѣ́стѡ ка́менїѧ желѣ́зо: и҆ вда́мъ кнѧ҄зи твоѧ҄ въ ми́ръ и҆ надзира҄тели твоѧ҄ въ пра́вдѹ.
[Number] 18 [Number] И҆ не ѹ҆слы́шитсѧ посе́мъ непра́вда въ землѝ твое́й, ни сокрѹше́нїе, ни бѣ́дность во предѣ́лѣхъ твои́хъ, но прозове́тсѧ [спасе́нїе] забра҄ла твоѧ҄ и҆ врата̀ твоѧ҄ [хвала̀].
[Number] 19 [Number] И҆ не бѹ́детъ тебѣ̀ ктомѹ̀ со́лнце во свѣ́тъ днѐ, нижѐ восхо́дъ лѹны̀ просвѣти́тъ твою̀ но́щь, но бѹ́детъ тебѣ̀ гд҇ь свѣ́тъ вѣ́чный и҆ бг҃ъ сла́ва твоѧ̀.
[Number] 20 [Number] Не за́йдетъ бо со́лнце тебѣ̀, и҆ лѹна̀ не ѡ҆скѹдѣ́етъ тебѣ̀: бѹ́детъ бо гд҇ь тебѣ̀ с��ѣ́тъ вѣ́чный, и҆ и҆спо́лнѧтсѧ дні́е рыда́нїѧ твоегѡ̀.
[Number] 21 [Number] И҆ лю́дїе твоѝ всѝ пра́веднїи во вѣ́къ наслѣ́дѧтъ зе́млю, хранѧ́ще са́дъ, дѣла̀ рѹкѹ̀ є҆гѡ̀ въ сла́вѹ.
[Number] 22 [Number] Ма́лый бѹ́детъ въ ты́сѧщы, а҆ малѣ́йшїй во ѩ҆зы́къ вели́къ: а҆́зъ гд҇ь по вре́мени соберѹ̀ и҆̀хъ.