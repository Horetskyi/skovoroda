[Center] Найжаданіший друже Михаиле! 
[Indent] Ти вже залишаєш нас. Що ж, рушай туди, куди кличе тебе благочестя і користь, іди з Христом, з ним і повертайся. Хай пошле Ісус, щоб ти знайшов своїх найдорожчих батьків вдома здоровими і щасливими; бодай не знали вони жодних тривог і хай пробуде все в мирі!
[Indent] Хай охороняє стопи твої і твого милого братика той високий страж Ізраїля, щоб в дорозі не сталося якого-небудь нещастя! Вдома ти відпочивай, але уникай і надмірного неробства, бо ἐπὶ πᾶσι μέτρον ἄριστον — "У всьому найкраще дотримуватися міри".
[Indent] Надмірність породжує пересиченість, пересиченість — нудьгу, нудьга ж — душевний смуток, а хто хворіє на це, того не можна назвати здоровим. Немає години, не придатної для занять корисними науками, і хто помірно, але постійно вивчає предмети, корисні як у цьому, так і в майбутньому житті, тому навчання — не труд, а втіха. Хто думає про науку, той любить її, а хто її любить, той ніколи не перестає учитись, хоча б зовні він і здавався бездіяльним. Хто по-справжньому що-небудь любить, той, доки улюблений предмет з ним, не відчуває, здається, від цього особливого задоволення, але як тільки цього предмета не стане, він вже переживає найжорстокіші любовні муки. Чому це? Тому що коли не любити всією душею корисних наук, то всякий труд буде марним. Зрештою, любов, навіть при бездіяльності, досліджує і розмірковує, і чим більше відходить від занять, тим сильніше прагне до них. Мені добре відомо, як любиш ти наукові заняття, і я зовсім не хочу сказати, що тебе потрібно заохочувати, оскільки ти більш ніж достатньо виявляєш завзяття на ниві науки. Особливо таке спонукання недоречне зараз, під час канікул. Я пишу про це тільки для того, щоб ти знав, що я відчуваю, а я така людина, яка ніколи не може насититися розмовою з друзями. Зваж і на те, що людям, які люблять благочестя, особливо приємні чисті душею юнаки і отроки, від природи нагороджені щасливими здібностями. Ісократ² їх звичайно називає παῖδας θεῶν, тобто дітьми Божими. Тому я шлю подяку твоєму чудовому дядечкові, протоієрею, вельмишановному отцю Петрові³ за те, що він допоміг мені зав'язати з тобою дружбу, яку я вважаю для себе щастям. А щоб у розлуці зі мною ти не тужив, я вирішив написати для тебе кілька благочестивих грецьких сентецій μνημόσυνον, тобто пам'ятку. Як тільки з'явиться в тебе бажання поговорити зі мною, поглянь на ці вислови, і тобі здасться, ніби ти розмовляєш зі мною; згадуй при цьому, які розмови любить вести твій друг. 
[Indent] Отже, перша сентенція хай буде така:
[Indent] 1. Κάλλιστον ἐφόδιονᵃ ἔν τῷ γήρατιᵇ ἡ σοφία. — "Найкращий путівник в старості — це [Italic]мудрість[Italic]", або παιδεία тобто наука, бо людину в старості залишає все, крім науки.
[Indent] 2. Σεμνὸς ἔρως ἀρετῇςᵉ. — "Прекрасна і велична любов до чесноти". Бо не можна не поважати того, в кому вбачаєш оселю чесноти; адже де любов до чесноти, там повинна бути гідність.
[Indent] 3. Φίλους ἔχων, νομίζε θησαυροὺς ἔχειν. — "Маючи друзів, вважай, що ти володієш скарбом". Ніщо, каже Сенека, так не радує, як вірна дружба.
[Indent] 4. Χαλεπὰ τὰ καλά. — "Прекрасне важке".
[Indent] 5. Ὀλίγη πρὸς κακότητα ὁδόςᵈ. — "Короткий шлях до зла". Але прийми один вислів із Святого Письма. Павло в посланні до свого Тимофія (гл. 1, кінець) пише: Ἔστι δὲ πορισμὸςᵍ μέγας ἡ εὐσέβεια μετὰ αὐταρκείας. — "Великим надбанням є благочестя разом з помірністю. Благочестю властиво шанувати Бога і любити ближнього". Αὐταρκεία латинською мовою називається спокоєм душевним, при якому людина задоволена своєю долею. Оце тобі на пам'ятку від мене: будь задоволений тим, що маєш.
[Indent] Бувай здоров, мій найжаданіїний, мій Михаиле з твоїм прекрасним братиком Грицем⁴. Хай допомагає Христос вашим кращим успіхам в чесності.
[Right] - Твій новий друг Григ[орій] Ск[оворода].
[Indent] Липня 9, 1762.