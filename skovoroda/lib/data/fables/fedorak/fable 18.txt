Кобила, прутики в зубах носити навчена, неабияк цим хизувалася. Вона до смерті не любила Меркурія, так називався Пес, і, бажаючи його вбити, за кожної нагоди погрожувала йому задніми копитами. 
— Чим я провинився, Пані Діяно? — казав Пес Кобилі. — За що я вам такий ненависний?.. 
— Негіднику!.. Щойно я візьмуся при гостях носити прутики, як ти голосніше за всіх регочеш. Хіба моя наука тобі сміх?.. 
— Пробачте, Пані, мені, не приховую сієї моєї природної вади, що для мене смішним видається і добре діло, роблене без природи. 
— Cyчий Сину! Чого ж ти хвалишся природою? Ти невчений неук! Хіба не знаєш, що я навчалась у Парижі? І хіба тобі збагнути те, що вчені кажуть: 
ARS PERFICIT NATURAM? 
А ти де вчився й у кого? 
— Матінко! Якщо вас учив славний патер Піфіксᵃ, то мене навчив спільний наш ОТЕЦЬ НЕБЕСНИЙ, давши мені до сього сродність, а сродність — охоту, охота — знання та звичку. Може, тому діло моє не смішне, але хвальне. 
Діяна, не терплячи, почала було лаштувати задній фронт, а пес пішов.