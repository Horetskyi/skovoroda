Серед високого степу стояв сад, домівка Солов'їв і Дроздів. Жайворонок, прилетівши до Солов'я: 
— Здрастуй, пане співочий, — сказав йому. 
— Здрастуй і ти, пане Соловію, — відповів йому Співак. 
— Чого ти мене твоїм іменем називаєш? — запитав Жайворонок. 
— А ти чого мене називаєш співочим?.. 
ЖАЙВОРОНОК. Я тебе не без причини назвав співочим. Твоє ім'я у стародавніх еллінів було ἀηδὼν, тобто співак, а ὀδὴ — пісня. 
СОЛОВЕЙ. А твоє ім'я у стародавніх римлян було Alauda, тобто славій, а славлю — laudo. 
ЖАЙВОРОНОК. Якщо так, тепер починаю тебе більше любити і прилетів просити твоєї дружби. 
СОЛОВЕЙ. О простаче! Хіба можна випросити дружбу? Треба народитися для неїᵃ. 
Я часто співаю сю мою пісеньку, навчений від батька мого: «Ὅμοιον πρὸς ὅμοιον ἄγει Θεός»ᵇ. 
ЖАЙВОРОНОК. І мій батько сю пісеньку співає. Я ж до тебе і в іншому, й у сьому подібний, що ти оспівуєш Христа, всього живого Господа, а я ЙОГО ж таки славлю, і в сьому ціла наша потіха. 
СОЛОВЕЙ. Добре, я досконалий твій друг, якщо в саду жити почнеш. 
ЖАЙВОРОНОК. А я щирий твій приятель, якщо у степу жити почнеш. 
СОЛОВЕЙ. Ох! Не тягни мене до степу: степ мені — смерть; як ти в ньому живеш? 
ЖАЙВОРОНОК. Ох! Не тягни ж мене до саду: сад мені — смерть; як ти в ньому живеш?.. 
— Годі, браття, цих дурниць, мовив, неподалік сидячи, Дрiзд. Бачу, ви народжені для дружби, та не тямите любити. Не шукай того, що тобі доречно, але того, що другові корисно: тодi i я готовий бути третім вашим другом. 
Потому, кожен своїм співом заспівавши, скріпили у Бозі вічну дружбу.