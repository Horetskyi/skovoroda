[Number] 1 [Number] Го́ре, ча҄да ѿстѹпи҄вшаѧ, сїѧ҄ гл҃етъ гд҇ь: сотвори́сте совѣ́тъ не мно́ю и҆ завѣ́ты не дх҃омъ мои́мъ, приложи́ти грѣхѝ ко грѣхѡ́мъ:
[Number] 2 [Number] и҆дѹ́щїи сни́ти во є҆гѵ́петъ, мене́ же не вопроси́ша, є҆́же по́мощь и҆мѣ́ти ѿ фараѡ́на и҆ застѹпле́нїе ѿ є҆гѵ́птѧнъ.
[Number] 3 [Number] Бѹ́детъ бо ва́мъ покро́въ фараѡ́новъ въ постыдѣ́нїе и҆ ѹ҆пова́ющымъ на є҆гѵ́петъ ѹ҆кори́зна:
[Number] 4 [Number] ѩ҆́кѡ сѹ́ть въ та́нѣ старѣ҄йшины є҆гѡ̀, и҆ вѣ҄стницы є҆гѡ̀ ѕлѝ.
[Number] 5 [Number] Вотщѐ потрѹдѧ́тсѧ люді́й ра́ди, и҆̀же не ѹ҆по́льзѹютъ и҆́хъ, нижѐ на по́мощь, нижѐ на по́льзѹ, но на стѹ́дъ и҆ на ѹ҆кори́знѹ. (Видѣ́нїе четвероно́гихъ, и҆̀же въ пѹсты́ни.)
[Number] 6 [Number] Въ печа́ли и҆ въ тѣснотѣ̀ ле́въ и҆ льви́чищь: ѿтѹ́дѹ а҆́спїды и҆ пле́мѧ а҆́спїдѡвъ парѧ́щихъ, и҆̀же везѧ́хѹ на ѻ҆слѣ́хъ и҆ на велблю́дѣхъ бога́тство своѐ ко ѩ҆зы́кѹ, и҆́же не помо́жетъ и҆̀мъ въ по́мощь, но на стѹ́дъ и҆ ѹ҆кори́знѹ.
[Number] 7 [Number] Є҆гѵ́птѧне вотщѐ и҆ всѹ́е ѹ҆спѣ́ютъ ва́мъ: возвѣстѝ и҆̀мъ, ѩ҆́кѡ тще́тно ѹ҆тѣше́нїе ва́ше сїѐ.
[Number] 8 [Number] Нн҃ѣ ѹ҆̀бо сѣ́дъ напишѝ сїѧ҄ на дскѣ̀ и҆ въ кни́гѹ: ѩ҆́кѡ бѹ́дѹтъ сїѧ҄ во дни҄ време́нъ и҆ да́же до вѣ́ка.
[Number] 9 [Number] ѩ҆́кѡ лю́дїе непокори́ви сѹ́ть, сы́нове лжи́вїи, и҆̀же не похотѣ́ша слы́шати зако́на бж҃їѧ,
[Number] 10 [Number] глаго́люще про҇ро́кѡмъ: не повѣ́дайте на́мъ: и҆ видѣ҄нїѧ ви́дѧщымъ: не глаго́лите на́мъ, но на́мъ глаго́лите и҆ возвѣща́йте на́мъ и҆но́е прельще́нїе
[Number] 11 [Number] и҆ соврати́те на́съ съ пѹтѝ сегѡ̀: ѿими́те ѿ на́съ пѹ́ть се́й и҆ ѿими́те ѿ на́съ сѹ́дъ ї҆и҃левъ {Є҆вр.: ст҃о́е ї҆и҃лево.}.
[Number] 12 [Number] Тогѡ̀ ра́ди си́це гл҃етъ гд҇ь ст҃ы́й ї҆и҃левъ: поне́же не покори́стесѧ словесє́мъ си҄мъ и҆ надѣ́ѧстесѧ на лжѹ̀, и҆ ѩ҆́кѡ поропта́сте и҆ ѹ҆пова́юще бы́сте на сло́во сїѐ,
[Number] 13 [Number] сегѡ̀ ра́ди бѹ́детъ ва́мъ грѣ́хъ се́й, а҆́ки стѣна̀ па́дающаѧ внеза́пѹ гра́да тве́рда плѣне́на, є҆гѡ́же а҆́бїе настои́тъ паде́нїе:
[Number] 14 [Number] и҆ паде́нїе є҆гѡ̀ бѹ́детъ ѩ҆́кѡ сокрѹше́нїе сосѹ́да гли́нѧна, ѿ гли́ны дро́бны, ѩ҆́кѡ не мо́жно ѡ҆брѣстѝ въ ни́хъ чре́па, и҆́мже ѻ҆́гнь во́змеши и҆ въ ѻ҆́ньже влїе́ши воды̀ ма́лѡ.
[Number] 15 [Number] Та́кѡ гл҃етъ гд҇ь, гд҇ь ст҃ы́й ї҆и҃левъ: є҆гда̀ возврати́всѧ воздо́хнеши, тогда̀ спасе́шисѧ и҆ ѹ҆разѹмѣ́еши, гдѣ̀ є҆сѝ бы́лъ: є҆гда̀ ѹ҆пова́лъ є҆сѝ на сѹ́єтнаѧ, тще́тна крѣ́пость ва́ша бы́сть, и҆ не хотѣ́сте послѹ́шати,
[Number] 16 [Number] но реко́сте: на ко́нехъ побѣ́гнемъ. Тогѡ̀ ра́ди побѣ́гнете. И҆ реко́сте: на ле́гкихъ вса́дницы бѹ́демъ. Тогѡ̀ ра́ди ле́гцы бѹ́дѹтъ гонѧ́щїи ва́съ.
[Number] 17 [Number] Ѿ гла́са є҆ди́нагѡ побѣ́гнѹтъ ты́сѧща, и҆ ѿ гла́са пѧтѝ побѣ́гнѹтъ мно́зи, до́ндеже ѡ҆ста́влени бѹ́дете а҆́ки що́гла на горѣ̀ и҆ ѩ҆́кѡ зна́мѧ носѧ́й на холмѣ̀.
[Number] 18 [Number] И҆ па́ки пожде́тъ бг҃ъ, є҆́же ѹ҆ще́дрити ва́съ, и҆ сегѡ̀ ра́ди вознесе́тсѧ є҆́же поми́ловати ва́съ: занѐ сѹдїѧ̀ гд҇ь бг҃ъ ва́шъ є҆́сть, и҆ гдѣ̀ ѡ҆ста́вите сла́вѹ ва́шѹ; блаже́ни всѝ пребыва́ющїи въ не́мъ.
[Number] 19 [Number] Занѐ лю́дїе ст҃і́и въ сїѡ́нѣ вселѧ́тсѧ, ї҆ер҇ли́мъ же пла́чемъ воспла́касѧ: поми́лѹй мѧ̀. Поми́лѹетъ тѧ̀, є҆гда̀ ѹ҆зрѣ̀ гла́съ во́плѧ твоегѡ̀, посл��́ша тебѐ.
[Number] 20 [Number] И҆ да́стъ гд҇ь ва́мъ хлѣ́бъ печа́ли и҆ во́дѹ тѣ́снѹю, и҆ ктомѹ̀ не прибли́жатсѧ къ тебѣ̀ льстѧ́щїи тѧ̀: ѩ҆́кѡ ѻ҆́чи твоѝ ѹ҆́зрѧтъ прельща́ющихъ тѧ̀,
[Number] 21 [Number] и҆ ѹ҆шеса̀ твоѧ҄ ѹ҆слы́шатъ словеса̀ созадѝ тебѐ прельща́ющихъ, и҆̀же глаго́лютъ: се́й пѹ́ть, поиди́мъ по немѹ̀ и҆лѝ на де́сно, и҆лѝ на лѣ́во.
[Number] 22 [Number] И҆ ѿве́ржеши кѹмі́ры посре́брєнныѧ, и҆ позлащє́нныѧ раздроби́ши, и҆ развѣ́еши ѩ҆́кѡ во́дѹ жены̀ мѣ́сѧчныѧ, и҆ а҆́ки мѡты́ла ѿве́ржеши ѧ҆̀.
[Number] 23 [Number] Тогда̀ бѹ́детъ до́ждь сѣ́мени землѝ твоеѧ̀, и҆ хлѣ́бъ жи́та землѝ твоеѧ̀ бѹ́детъ и҆з̾ѻби́ленъ и҆ тѹ́ченъ, и҆ напасѹ́тсѧ ско́ти твоѝ въ то́й де́нь на мѣ́стѣ тѹ́чнѣ и҆ простра́ннѣ.
[Number] 24 [Number] Ю҆нцы̀ ва́ши и҆ воло́ве дѣ́лающїи зе́млю наѧдѧ́тсѧ пле́въ смѣ́шенныхъ со ѩ҆чме́немъ и҆звѣ́ѧнымъ.
[Number] 25 [Number] И҆ бѹ́детъ на всѧ́цѣй горѣ̀ высо́цѣ и҆ на всѧ́цѣмъ хо́лмѣ вознесе́ннѣ вода̀ текѹ́щаѧ въ де́нь ѻ҆́ный, є҆гда̀ поги́бнѹтъ мно́зи, и҆ є҆гда̀ падѹ́тсѧ столпѝ:
[Number] 26 [Number] и҆ бѹ́детъ свѣ́тъ лѹны̀ а҆́ки свѣ́тъ со́лнца, и҆ свѣ́тъ со́лнечный бѹ́детъ седмери́цею въ то́й де́нь, є҆гда̀ и҆сцѣли́тъ гд҇ь сокрѹше́нїе люді́й свои́хъ и҆ болѣ́знь ѩ҆́звы твоеѧ̀ и҆сцѣли́тъ.
[Number] 27 [Number] Сѐ, и҆́мѧ гд҇не и҆́детъ вре́менемъ мно́гимъ, горѧ́щаѧ ѩ҆́рость є҆гѡ̀: со сла́вою сло́во ѹ҆сте́нъ є҆гѡ̀, сло́во гнѣ́ва по́лно, и҆ гнѣ́въ ѩ҆́рости ѩ҆́кѡ ѻ҆́гнь поѧ́стъ:
[Number] 28 [Number] и҆ дѹ́хъ є҆гѡ̀ а҆́ки вода̀ въ де́бри влекѹ́щи прїи́детъ да́же до вы́и и҆ раздѣли́тсѧ, є҆́же смѹти́ти ѩ҆зы́ки ѡ҆ прельще́нїи сѹ́етнѣмъ, и҆ пожене́тъ ѧ҆̀ пре́лесть тща̀, и҆ во́зметъ ѧ҆̀ пред̾ лице́мъ и҆́хъ.
[Number] 29 [Number] Є҆да̀ пр҇нѡ подоба́етъ ва́мъ ра́доватисѧ и҆ входи́ти во ст҃а҄ѧ моѧ҄ всегда̀, а҆́ки пра́зднѹющымъ и҆ ѩ҆́кѡ веселѧ́щымсѧ вни́ти со сопѣ́лїю въ го́рѹ гд҇ню къ бг҃ѹ ї҆и҃левѹ;
[Number] 30 [Number] И҆ слы́шанѹ сотвори́тъ гд҇ь сла́вѹ гла́са своегѡ̀, и҆ ѩ҆́рость мы́шцы своеѧ̀ показа́ти, съ ѩ҆́ростїю и҆ гнѣ́вомъ, и҆ со пла́менемъ поѧда́ющимъ возгреми́тъ ѕѣ́лнѡ, и҆ ѩ҆́кѡ вода̀ и҆ гра́дъ низходѧ́щь нѹ́ждею.
[Number] 31 [Number] Гла́сомъ бо гд҇нимъ побѣжде́ни бѹ́дѹтъ а҆ссѷрі́ане ѩ҆́звою, є҆́юже а҆́ще порази́тъ ѧ҆̀.
[Number] 32 [Number] И҆ бѹ́детъ є҆мѹ̀ ѡ҆́крестъ, ѿѻнѹ́дѹже бѣ̀ и҆́хъ наде́жда по́мощи, на ню́же то́й ѹ҆пова́ше: ті́и со тѷмпа҄ны и҆ гѹ́сльми ра́товати бѹ́дѹтъ на́нь ѿ премѣне́нїѧ.
[Number] 33 [Number] Ты́ бо пре́жде дні́й и҆стѧ́занъ бѹ́деши: є҆да̀ и҆ тебѣ̀ ѹ҆гото́васѧ ца́рствовати; де́брь глѹбо́кѹю, древеса̀ лежа҄ща, ѻ҆́гнь и҆ древа̀ мнѡ́га, ѩ҆́рость гд҇нѧ а҆́ки де́брь жѹ́пеломъ горѧ́щаѧ.