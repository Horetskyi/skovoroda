
[Number] 1 [Number] І буде, — якщо ти справді будеш слухатися голосу Господа, свого Бога, щоб дотримуватися всіх Його заповідей, які я тобі сьогодні заповідаю, і виконувати їх, то Господь, твій Бог, поставить тебе високо над усіма народами землі. 
[Number] 2 [Number] Усі ці благословення зійдуть на тебе і знайдуть тебе, якщо ти послухаєшся голосу Господа, свого Бога. 
[Number] 3 [Number] Благословенний ти в місті й благословенний у полі. 
[Number] 4 [Number] Благословенні нащадки твого лона та врожай твоєї землі, стада твоєї великої худоби й отари твоєї дрібної худоби. 
[Number] 5 [Number] Благословенні твої клуні та твої припаси. 
[Number] 6 [Number] Благословенний ти, коли входитимеш, і благословенний, коли виходитимеш. 
[Number] 7 [Number] Нехай Господь, твій Бог, видасть на розбиття перед твоїм обличчям твоїх ворогів, які виступлять проти тебе: однією дорогою вони виступлять на тебе, а сімома дорогами втікатимуть перед твоїм обличчям. 
[Number] 8 [Number] Нехай Господь зішле на тебе благословення у твоїх коморах та в усьому, до чого ти прикладеш свою руку, на землі, яку Господь, твій Бог, дає тобі. 
[Number] 9 [Number] Нехай Господь поставить тебе для Себе святим народом, як Він і поклявся твоїм батькам, якщо ти слухатимешся голосу Господа, свого Бога, і ходитимеш Його дорогами. 
[Number] 10 [Number] І всі народи землі побачать тебе, що тобі наречено Господнє Ім’я, і боятимуться тебе. 
[Number] 11 [Number] Господь, твій Бог, збагатить тебе всякими благами в нащадках твого лона, у потомстві твоєї худоби та в урожаї твоєї землі на землі, яку Господь поклявся твоїм батькам дати тобі. 
[Number] 12 [Number] Нехай Господь відкриє тобі Свою добру скарбницю, небо, щоб воно своєчасно давало дощ на твою землю, щоб поблагословити всі діла твоїх рук, і ти позичатимеш багатьом народам, сам же позички не братимеш, ти пануватимеш над багатьма народами, над тобою ж не пануватимуть. 
[Number] 13 [Number] Нехай Господь, твій Бог, учинить тебе головою, а не хвостом, і тоді ти будеш зверху, а не знизу, якщо слухатимешся заповідей Господа, свого Бога, які я тобі сьогодні заповідаю, щоб дотримуватися і виконувати їх. 
[Number] 14 [Number] Не відступай від усіх слів, які я тобі сьогодні заповідаю, ні праворуч, ні ліворуч, щоб іти слідом за іншими богами та служити їм. 
[Number] 15 [Number] І буде, — якщо ти не слухатимешся голосу Господа, свого Бога, дотримуючись усіх Його заповідей, які я тобі сьогодні заповідаю, і виконуючи їх, то на тебе нагрянуть і спіткають тебе всі ці прокляття. 
[Number] 16 [Number] Проклятий ти в місті й проклятий у полі. 
[Number] 17 [Number] Прокляті твої клуні та твої припаси. 
[Number] 18 [Number] Прокляті нащадки твого лона та врожай твоєї землі, стада твоєї великої худоби й отари твоєї дрібної худоби. 
[Number] 19 [Number] Проклятий ти, коли входитимеш, і проклятий, коли виходитимеш. 
[Number] 20 [Number] Нехай Господь нашле на тебе скруту, голод та спустошення в усьому, до чого ти прикладеш свою руку і що чинитимеш, аж доки Він не вигубить тебе й доки не знищить тебе швидко за твої лихі вчинки, за те, що ти покинув Мене. 
[Number] 21 [Number] Нехай Господь наведе на тебе смерть, доки не викоренить тебе із землі, в яку ти входиш, щоб заволодіти нею. 
[Number] 22 [Number] Нехай Господь вразить тебе нуждою, гарячкою, холодом, збентеженням, душогубством, задухою і блідістю, і вони переслідуватимуть тебе, аж доки не вигублять тебе. 
[Number] 23 [Number] Небо, що над твоєю головою, стане тобі мідним, а земля, що під тобою, — залізною. 
[Number] 24 [Number] Нехай Господь оберне дощ для твоєї землі курявою, і з неба на тебе спадатиме порох, аж доки не зітре тебе й доки не винищить тебе. 
[Number] 25 [Number] Нехай Господь видасть тебе на різню твоїм ворогам: однією дорогою ти вийдеш на них, а сімома дорогами втікатимеш перед їхнім обличчям і будеш розпорошений по всіх царствах землі. 
[Number] 26 [Number] Ваші трупи стануть поживою для небесних птахів та земних звірів, і не буде кому їх відігнати. 
[Number] 27 [Number] Нехай Г��сподь вразить тебе єгипетським чиряком на сідницях, злоякісною коростою та сверблячкою, так, щоб ти не міг вилікуватися. 
[Number] 28 [Number] Нехай Господь вразить тебе божевіллям, сліпотою і розумовим замішанням, 
[Number] 29 [Number] і ти ходитимеш навпомацки опівдні, як ходить навпомацки в темряві сліпий, і твоїм дорогам не щаститиме; тоді ти постійно будеш пригноблений та обдертий, і не буде кому тобі допомогти. 
[Number] 30 [Number] Ти візьмеш дружину, але її матиме інший чоловік. Збудуєш дім, але не мешкатимеш у ньому. Насадиш виноградник, але не збиратимеш з нього врожаю. 
[Number] 31 [Number] Твоє теля буде зарізане перед тобою, але ти не їстимеш його. Твій осел буде забраний у тебе і не буде тобі відданий. Твої вівці будуть віддані твоїм ворогам, і не буде кому тобі допомогти. 
[Number] 32 [Number] Твої сини та дочки будуть віддані іншому народові, і твої очі будуть зморено дивитися на них, та твоя рука буде безсилою. 
[Number] 33 [Number] Плоди твоєї землі й усі твої здобутки з’їсть народ, якого ти не знаєш, і ти постійно будеш пригноблений і розбитий, 
[Number] 34 [Number] і божеволітимеш від видовищ, які бачитимуть твої очі. 
[Number] 35 [Number] Нехай Господь вразить тебе поганим чиряком на колінах і на гомілках, так, щоб ти не міг вилікуватися, від стіп твоїх ніг до тім’я твоєї голови. 
[Number] 36 [Number] Нехай Господь відведе тебе та твоїх володарів, яких ти поставиш над собою, до народу, якого не знаєш ні ти, ні твої батьки, — і там ти служитимеш іншим богам, дереву й камінню. 
[Number] 37 [Number] Там ти будеш загадкою, приповідкою і оповіданням серед усіх народів, до яких Господь відведе тебе. 
[Number] 38 [Number] Ти винесеш на поле багато насіння, але принесеш мало, бо його пожере сарана. 
[Number] 39 [Number] Насадиш і обробиш виноградник, та не питимеш вина і не насолоджуватимешся ним, бо його пожере черва. 
[Number] 40 [Number] У всьому твоєму краї в тебе будуть оливні дерева, але ти не помастишся олією, бо твоя оливка обсиплеться. 
[Number] 41 [Number] Ти народиш синів і дочок, але вони не будуть твоїми, бо підуть у полон. 
[Number] 42 [Number] Усі твої дерева та врожай твоєї землі вигубить іржа. 
[Number] 43 [Number] Захожий, який проживає серед тебе, піднесеться високо-високо над тобою, ти ж опустишся низько-низько. 
[Number] 44 [Number] Він позичатиме тобі, ти ж йому не позичатимеш; він буде головою, ти ж будеш хвостом. 
[Number] 45 [Number] Усі ці прокляття нагрянуть на тебе, переслідуватимуть тебе і спіткають тебе, аж доки не вигублять тебе й доки не винищать тебе за те, що ти не послухався голосу Господа, свого Бога, — дотримуватися Його заповідей та Його постанов, які Він тобі заповів. 
[Number] 46 [Number] Знамення і чудеса будуть на тобі й на твоїх нащадках довічно. 
[Number] 47 [Number] Через те, що ти не служив Господу, своєму Богові, з радістю та з добрим серцем за рясноту всього, 
[Number] 48 [Number] ти служитимеш своїм ворогам, яких нашле на тебе Господь, у голоді, у спразі, у наготі й у браку всього. Він накладе на твою шию залізний нашийник, аж доки не вигубить тебе. 
[Number] 49 [Number] Господь наведе на тебе народ здалека, з краю землі, як наліт орла, — народ, чиєї мови ти не розумітимеш, 
[Number] 50 [Number] народ, жорстокий на вигляд, який не шануватиме особи старця й не матиме милосердя до юнацтва. 
[Number] 51 [Number] Він пожиратиме приплід твоєї худоби та врожай твоєї землі, так, що в тебе не залишиться ні зерна, ні вина, ні олії, ні стад твоєї великої худоби, ні отар твоєї дрібної худоби, аж доки він не вигубить тебе. 
[Number] 52 [Number] Він винищуватиме тебе в усіх твоїх містах, аж доки в усій твоїй землі не будуть розвалені твої високі й міцні мури, на які ти покладався, і гнітитиме тебе в усіх твоїх містах, які Господь, твій Бог, дав тобі. 
[Number] 53 [Number] І у своїй нужді та у своїй скруті, якою гнітитиме тебе твій ворог, ти поїдатимеш нащадків власного лона, тіла своїх синів та своїх дочок, яких дав тобі Господь. 
[Number] 54 [Number] Найбільш випещений і тендітний серед тебе буде дивитися заздрісним оком на брата, на дружину, яка на його лоні, і на решту дітей, які ще залишаться, 
[Number] 55 [Number] щоб не дати нікому з них тіл своїх дітей, які він поїдатиме, бо йому не залишиться нічого у твоїй нужді та в скруті, якою гнітитимуть тебе твої вороги в усіх твоїх містах. 
[Number] 56 [Number] Така випещена і тендітна серед вас, яка через тендітність і випещеність навіть не пробувала ступити своєю ногою на землю, буде дивитися заздрісним оком на свого чоловіка, що на її лоні, на свого сина та на свою дочку, 
[Number] 57 [Number] на свою породільну пліву, що вийде через її стегна, і на дитину, яку вона народить, бо через брак усього вона потайки поїдатиме їх у нужді та в скруті, якою твій ворог гнітитиме тебе у твоїх містах. 
[Number] 58 [Number] Якщо ти не слухатимешся, щоб виконувати всі слова цього закону, записані в цій книзі, щоб боятися цього славного і величного Імені, — Господа, свого Бога, — 
[Number] 59 [Number] то Господь учинить надзвичайними твої покарання і покарання твоїх нащадків, великі й дивовижні покарання, згубні й невідступні хвороби. 
[Number] 60 [Number] Він поверне на тебе всі погані єгипетські муки, яких ти остерігався, і вони причепляться до тебе. 
[Number] 61 [Number] Господь наводитиме на тебе й усякі інші немочі та всякі кари, про які не написано в книзі цього закону, аж доки не вигубить тебе. 
[Number] 62 [Number] Ви залишитесь в малій кількості, хоч були численністю, немов небесні зорі, через те, що ви не слухалися голосу Господа, свого Бога. 
[Number] 63 [Number] І буде, — як Господь радів за вас, чинячи вам добро і розмножуючи вас, так Господь радітиме за вас, вигублюючи вас, і ви будете викоренені із землі, в яку ви входите, щоб заволодіти нею. 
[Number] 64 [Number] Господь, твій Бог, розсіє тебе серед усіх народів, від краю землі й до краю землі, і ти служитимеш там іншим богам, яких не знав ні ти, ні твої батьки, — дереву і камінню. 
[Number] 65 [Number] Але навіть серед тих народів Він не дасть тобі спочинку, і стопам твоїх ніг не буде спокою. Господь дасть тобі там лякливе серце, погаслі очі та вмліваючу душу. 
[Number] 66 [Number] Твоє життя буде підвішене на волосині перед твоїми очима, ти боятимешся вдень і вночі й не матимеш певності за своє життя. 
[Number] 67 [Number] Вранці ти говоритимеш: Коли б то настав вечір! — а ввечері говоритимеш: Коли б то настав ранок! — через страх у твоєму серці, яким будеш охоплений, і через видовища перед твоїми очима, які ти побачиш. 
[Number] 68 [Number] Господь поверне тебе назад в Єгипет на кораблях тією дорогою, про яку я сказав: Більше ніколи вам її не бачити! — і ви будете продаватися там своїм ворогам як раби і рабині, та не буде покупця. 
[Number] 69 [Number] Ось слова завіту, які Господь звелів Мойсеєві укласти з ізраїльськими синами в Моавській землі, окрім того завіту, який він уклав з ними на Хориві.