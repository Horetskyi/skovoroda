Великий підземний звір, що живе в землі так, як кріт, коротко кажучи, Великий Кріт, писав якнайсолодкомовнішого листа звірям, які живуть на землі, й повітряним птахам. Сила була така: 

[Italic]«Дивуюся зі забобонів ваших. Вони у світі знайшли те, чого ніколи ніде нема і не бувало. Хто вам насіяв дурницю, нібито у світі є якесь сонце? Воно на зборах ваших прославляється, перед веде у справах, засвідчує кінці, осолоджує життя, оживляє твар, просвітлює тьму, випромінює світло, оновлює час. Який час? Одна є тільки тьма у світі, так само один і час, а іншому часу бути — нісенітниці, дурниці, небилиці... Ся одна ваша дурість є плодовитою матір'ю й інших виглуплювань. Всюди у вас брешуть: світло, день, вік, промінь, блискавка, веселка, істина. А найсмішніше — шануєте химеру, звану оком, нібито воно дзеркало світу, світла друзяка, радості вмістилище, двері істини... От варварство! Любі мої друзi! Не будьте ниці, скиньте ярмо забобонів, не вірте нічому, поки не візьмете у жменю. Повірте мені: не в тому життя, щоби зріти, але в тому, щоби мацати.[Italic] 

[Italic]Від 18 дня, Квітня, 1774 року. З підземного світу. [Italic]
[Right][Italic]NN».[Italic]

Cей лист сподобався багатьом звiрям і птахам, наприклад, Сові, Дрiмлюзі, Сичеві, Одуду, Яструбові, Пугачу, крім Орла та Сокола. А найбільше за всіх Кажан плавма гойдався в сьому високорідному догматi й, побачивши Горлициного та Голубчиного Синів, запрагнув їх сією пишномовною філософією ощасливити. Але Горлицин сказав: 
— Батьки наші суть ліпшi за тебе для нас учителі. Вони нас народили у тьмі, але для світла. 
А Голубеня додало: 
— Не можу вірити брехунові. Ти мені й раніше розповідав, що у світі сонця немає. Та я, народившись у похмурих днях, нинішнього недiльного дня побачив рано схід пречудового всесвітнього ока. Та і сморід. Який від тебе й від Одуда шириться, свідчить, що живе всередині вас недобрий дух.