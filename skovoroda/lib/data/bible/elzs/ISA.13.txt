[Number] 1 [Number] Видѣ́нїе на вавѷлѡ́на, є҆́же ви́дѣ и҆са́їа сы́нъ а҆мѡ́совъ.
[Number] 2 [Number] На горѣ̀ по́льнѣй воздви́гните зна́менїе, вознеси́те гла́съ и҆̀мъ, не бо́йтесѧ, поѹща́йте рѹко́ю, ѿве́рзите, кнѧ҄зи.
[Number] 3 [Number] А҆́зъ повелѣва́ю, ѡ҆свѧще́нни сѹ́ть: и҆ а҆́зъ ведѹ̀ и҆̀хъ, и҆споли́ни и҆́дѹтъ и҆спо́лнити ѩ҆́рость мою̀ ра́дѹющесѧ, вкѹ́пѣ и҆ ѹ҆карѧ́юще.
[Number] 4 [Number] Гла́съ ѩ҆зы́кѡвъ мно́гихъ на гора́хъ, подо́бенъ ѩ҆зы́кѡвъ мно́гихъ, гла́съ царе́й и҆ ѩ҆зы́кѡвъ собра́вшихсѧ: гд҇ь саваѡ́ѳъ заповѣ́да ѩ҆зы́кѹ ѻ҆рѹжебо́рцѹ
[Number] 5 [Number] прїитѝ ѿ землѝ и҆здале́ча, ѿ кра́ѧ ѡ҆снова́нїѧ небесѐ, гд҇ь и҆ ѻ҆рѹжебо́рцы є҆гѡ̀, растли́ти всю̀ вселе́ннѹю.
[Number] 6 [Number] Рыда́йте: бли́з̾ бо де́нь гд҇ень, и҆ сокрѹше́нїе ѿ бг҃а прїи́детъ:
[Number] 7 [Number] сегѡ̀ ра́ди всѧ́ка рѹка̀ разслабѣ́етъ, и҆ всѧ́ка дѹша̀ человѣ́ча ѹ҆бои́тсѧ,
[Number] 8 [Number] и҆ смѧтѹ́тсѧ послы̀, и҆ бѡлѣ́зни прїи́мѹтъ ѧ҆̀ ѩ҆́кѡ жены̀ ражда́ющїѧ: и҆ поскорбѧ́тъ дрѹ́гъ ко дрѹ́гѹ, и҆ ѹ҆жа́снѹтсѧ, и҆ лицѐ своѐ ѩ҆́кѡ пла́мень и҆змѣнѧ́тъ.
[Number] 9 [Number] Се́ бо, де́нь гд҇ень грѧде́тъ неисцѣ́льный, ѩ҆́рости и҆ гнѣ́ва, положи́ти вселе́ннѹю (всю̀) пѹ́стѹ и҆ грѣ́шники погѹби́ти ѿ неѧ̀.
[Number] 10 [Number] Ѕвѣ́зды бо небє́сныѧ и҆ ѡ҆рі́ѡнъ и҆ всѐ ѹ҆краше́нїе небе́сное свѣ́та своегѡ̀ не дадѧ́тъ, и҆ помрачи́тсѧ со́лнце возсїѧва́ющее, и҆ лѹна̀ не да́стъ свѣ́та своегѡ̀.
[Number] 11 [Number] И҆ заповѣ́мъ все́й вселе́ннѣй ѕла҄ѧ и҆ нечести҄вымъ грѣхѝ и҆́хъ, и҆ погѹблю̀ ѹ҆кори́знѹ беззако́нныхъ и҆ ѹ҆кори́знѹ го́рдыхъ смирю̀:
[Number] 12 [Number] и҆ бѹ́дѹтъ ѡ҆ста́вшїи честні́и па́че, не́жели зла́то нежже́ное, и҆ человѣ́къ че́стенъ бѹ́детъ па́че, не́жели ка́мень, и҆́же ѿ сѹфі́ра.
[Number] 13 [Number] Раз̾ѧри́тсѧ бо не́бо, и҆ землѧ̀ потрѧсе́тсѧ ѿ ѡ҆снова́нїй свои́хъ, за ѩ҆́рость гнѣ́ва гд҇а саваѡ́ѳа въ де́нь, въ ѻ҆́ньже прїи́детъ ѩ҆́рость є҆гѡ̀.
[Number] 14 [Number] И҆ бѹ́дѹтъ ѡ҆ста́вшїи ѩ҆́кѡ се́рна бѣжа́щаѧ и҆ ѩ҆́кѡ ѻ҆вца̀ заблѹди́вшаѧ, и҆ не бѹ́детъ собира́ѧй, ѩ҆́кѡ человѣ́кѹ въ лю́ди своѧ҄ возврати́тисѧ, и҆ человѣ́къ во странѹ̀ свою̀ побѣ́гнетъ.
[Number] 15 [Number] И҆́же бо а҆́ще плѣни́тсѧ, порази́тсѧ, и҆ и҆̀же со́брани сѹ́ть, мече́мъ падѹ́тъ.
[Number] 16 [Number] И҆ ча҄да и҆́хъ пред̾ ни́ми разбїю́тъ, и҆ до́мы и҆́хъ плѣнѧ́тъ, и҆ жєны̀ и҆́хъ по́ймѹтъ.
[Number] 17 [Number] Сѐ, а҆́зъ возбѹжда́ю на вы̀ ми́дѡвъ, и҆̀же сребра̀ не вмѣнѧ́ютъ, нижѐ зла́та тре́бѹютъ:
[Number] 18 [Number] стрѣлѧ҄нїѧ ю҆́ношєскаѧ сокрѹша́тъ, и҆ ча҄дъ ва́шихъ не поми́лѹютъ, нижѐ пощадѧ́тъ ча҄дъ твои́хъ ѻ҆́чи и҆́хъ.
[Number] 19 [Number] И҆ бѹ́детъ вавѷлѡ́нъ, и҆́же нарица́етсѧ сла́вный ѿ царѧ̀ халде́йска, ѩ҆́коже разсы́па бг҃ъ содо́мѹ и҆ гомо́ррѹ,
[Number] 20 [Number] не насели́тсѧ въ вѣ́чное вре́мѧ, и҆ не вни́дѹтъ въ ѻ҆́нь чрез̾ мнѡ́гїѧ ро́ды, нижѐ про́йдѹтъ є҆го̀ а҆ра́влѧне, нижѐ пастѹсѝ почі́ютъ въ не́мъ.
[Number] 21 [Number] И҆ почі́ютъ та́мѡ ѕвѣ́рїе, и҆ напо́лнѧтсѧ до́мове шѹ́ма, и҆ почі́ютъ тѹ̀ сі́рини, и҆ бѣ́си та́мѡ восплѧ́шѹтъ,
[Number] 22 [Number] и҆ ѻ҆нокента́ѵры та́мѡ вселѧ́тсѧ, и҆ вогнѣздѧ́тсѧ є҆же́ве въ домѣ́хъ и҆́хъ.