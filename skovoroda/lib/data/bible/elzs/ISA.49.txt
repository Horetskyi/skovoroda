[Number] 1 [Number] Послѹ́шайте менѐ, ѻ҆́строви, и҆ внемли́те, ѩ҆зы́цы. Вре́менемъ мно́гимъ стоѧ́ти бѹ́детъ, гл҃етъ гд҇ь: ѿ чре́ва ма́тере моеѧ̀ наречѐ и҆́мѧ моѐ,
[Number] 2 [Number] и҆ положѝ ѹ҆ста̀ моѧ҄ ѩ҆́кѡ ме́чь ѻ҆́стръ, и҆ под̾ кро́вомъ рѹкѝ своеѧ̀ скры̀ мѧ̀: положѝ мѧ̀ ѩ҆́кѡ стрѣлѹ̀ и҆збра́ннѹ, и҆ въ тѹ́лѣ свое́мъ скры̀ мѧ̀,
[Number] 3 [Number] и҆ речѐ мѝ: ра́бъ мо́й є҆сѝ ты̀, ї҆и҃лю, и҆ въ тебѣ̀ просла́влюсѧ.
[Number] 4 [Number] А҆́зъ же реко́хъ: вотщѐ трѹди́хсѧ, всѹ́е и҆ ни во что̀ да́хъ крѣ́пость мою̀: сегѡ̀ ра́ди сѹ́дъ мо́й пред̾ гд҇емъ и҆ трѹ́дъ мо́й пред̾ бг҃омъ мои́мъ.
[Number] 5 [Number] И҆ нн҃ѣ та́кѡ гл҃етъ гд҇ь, созда́вый мѧ̀ ѿ чре́ва раба̀ себѣ̀, є҆́же собра́ти ї҆а́кѡва къ немѹ̀ и҆ ї҆и҃лѧ: соберѹ́сѧ и҆ просла́влюсѧ пред̾ гд҇емъ, и҆ бг҃ъ мо́й бѹ́детъ мнѣ̀ крѣ́пость.
[Number] 6 [Number] И҆ рече́ ми: ве́лїе тѝ є҆́сть, є҆́же назва́тисѧ тебѣ̀ рабо́мъ мои́мъ, є҆́же возста́вити племена̀ ї҆а҄кѡвлѧ и҆ разсѣ́ѧнїе ї҆и҃лево ѡ҆брати́ти: сѐ, да́хъ тѧ̀ въ завѣ́тъ ро́да, во свѣ́тъ ѩ҆зы́кѡмъ, є҆́же бы́ти тебѣ̀ во сп҇нїе да́же до послѣ́днихъ землѝ.
[Number] 7 [Number] Та́кѡ гл҃етъ гд҇ь, и҆зба́вивый тѧ̀ бг҃ъ ї҆и҃левъ: ѡ҆свѧти́те ѹ҆ничижа́ющаго дѹ́шѹ свою̀, гнѹша́емаго ѿ ѩ҆зы҄къ рабѡ́въ кнѧ́жескихъ: ца́рїе ѹ҆́зрѧтъ є҆го̀, и҆ воста́нѹтъ кнѧ҄зи и҆ покло́нѧтсѧ є҆мѹ̀ гд҇а ра́ди, ѩ҆́кѡ вѣ́ренъ є҆́сть ст҃ы́й ї҆и҃левъ, и҆ и҆збра́хъ тѧ̀.
[Number] 8 [Number] Та́кѡ гл҃етъ гд҇ь: во вре́мѧ прїѧ́тно послѹ́шахъ тебѐ и҆ въ де́нь сп҇нїѧ помого́хъ тѝ, и҆ сотвори́хъ тѧ̀ и҆ да́хъ тѧ̀ въ завѣ́тъ вѣ́чный ѩ҆зы́кѡвъ, є҆́же ѹ҆стро́ити зе́млю и҆ наслѣ́дити наслѣ҄дїѧ пѹсты́ни,
[Number] 9 [Number] гл҃юща сѹ́щымъ во ѹ҆́захъ: и҆зыди́те, и҆ сѹ́щымъ во тмѣ̀: ѿкры́йтесѧ. На всѣ́хъ пѹте́хъ пасти́сѧ бѹ́дѹтъ, и҆ на всѣ́хъ стезѧ́хъ па́жить и҆́хъ:
[Number] 10 [Number] не вза́лчѹтъ, нижѐ вжа́ждѹтъ, нижѐ порази́тъ и҆̀хъ зно́й, нижѐ со́лнце, но ми́лѹѧй и҆́хъ ѹ҆тѣ́шитъ и҆̀хъ и҆ сквозѣ̀ и҆сто́чники водны҄ѧ проведе́тъ и҆̀хъ.
[Number] 11 [Number] И҆ положѹ̀ всѧ́кѹ го́рѹ въ пѹ́ть и҆ всѧ́кѹ стезю̀ въ па́ствѹ и҆̀мъ.
[Number] 12 [Number] Сѐ, сі́и и҆здале́ча прїи́дѹтъ, сі́и ѿ сѣ́вера и҆ ѿ мо́рѧ, и҆ні́и же ѿ землѝ пе́рсскїѧ.
[Number] 13 [Number] Ра́дѹйтесѧ, небеса̀, и҆ весели́сѧ, землѐ, да ѿры́гнѹтъ го́ры весе́лїе и҆ хо́лми пра́вдѹ, ѩ҆́кѡ поми́лова бг҃ъ лю́ди своѧ҄ и҆ смирє́нныѧ люді́й свои́хъ ѹ҆тѣ́ши.
[Number] 14 [Number] Рече́ же сїѡ́нъ: ѡ҆ста́ви мѧ̀ гд҇ь, и҆ бг҃ъ забы́ мѧ.
[Number] 15 [Number] Є҆да̀ забѹ́детъ жена̀ ѻ҆троча̀ своѐ, є҆́же не поми́ловати и҆сча҄дїѧ чре́ва своегѡ̀; а҆́ще же и҆ забѹ́детъ си́хъ жена̀, но а҆́зъ не забѹ́дѹ тебѐ, гл҃етъ гд҇ь.
[Number] 16 [Number] Сѐ, на рѹка́хъ мои́хъ написа́хъ стѣ́ны твоѧ҄, и҆ предо мно́ю є҆сѝ пр҇нѡ,
[Number] 17 [Number] и҆ вско́рѣ возгради́шисѧ, ѿ ни́хже разори́лсѧ є҆сѝ, и҆ ѡ҆пѹстоши́вшїи тѧ̀ и҆зы́дѹтъ и҆з̾ тебє̀.
[Number] 18 [Number] Возведѝ ѡ҆́крестъ ѻ҆́чи твоѝ и҆ ви́ждь всѧ҄, сѐ, собра́шасѧ и҆ прїидо́ша къ тебѣ̀, живѹ̀ а҆́зъ, гл҃етъ гд҇ь: ѩ҆́кѡ всѣ́ми и҆́ми а҆́ки въ красотѹ̀ ѡ҆блече́шисѧ и҆ ѡ҆бложи́ши себѐ и҆́ми ѩ҆́кѡ ѹ҆́тварїю невѣ́ста.
[Number] 19 [Number] Поне́же пѹста҄ѧ твоѧ҄ и҆ разсы҄панаѧ и҆ па҄дшаѧ нн҃ѣ ѹ҆тѣснѣ́ютъ ѿ ѡ҆бита́ющихъ, и҆ ѹ҆далѧ́тсѧ ѿ тебє̀ поглоща́ющїи тѧ̀.
[Number] 20 [Number] Рекѹ́тъ бо во ѹ҆́шы твоѝ сы́нове твоѝ, и҆̀хже бы́лъ погѹби́лъ є҆сѝ: тѣ́сно мѝ мѣ́сто, сотвори́ ми мѣ́сто, да вселю́сѧ.
[Number] 21 [Number] И҆ рече́ши въ се́рдцы свое́мъ: кто̀ мнѣ̀ породѝ си́хъ; а҆́зъ же безча́дна и҆ вдова̀, си́хъ же кто̀ воспита̀ мнѣ̀; а҆́зъ же ѡ҆ста́хсѧ є҆ди́на, сі́и же мнѣ̀ гдѣ̀ бы́ша;
[Number] 22 [Number] Та́кѡ гл҃етъ гд҇ь гд҇ь: сѐ, воздвиза́ю на ѩ҆зы́ки рѹ́кѹ мою̀ и҆ на ѻ҆́стровы воздви́гнѹ зна́менїе моѐ, и҆ приведѹ́тъ сы́ны твоѧ҄ въ ло́нѣ и҆ дщє́ри твоѧ҄ на плеща́хъ во́змѹтъ.
[Number] 23 [Number] И҆ бѹ́дѹтъ ца́рїе корми́телїе твоѝ, и҆ кнѧги҄ни и҆́хъ корми҄лицы твоѧ҄: до лица̀ землѝ покло́нѧтсѧ тебѣ̀ и҆ пра́хъ но́гъ твои́хъ ѡ҆бли́жѹтъ, и҆ ѹ҆вѣ́си, ѩ҆́кѡ а҆́зъ гд҇ь бг҃ъ, и҆ не посра́мѧтсѧ терпѧ́щїи мѧ̀.
[Number] 24 [Number] Є҆да̀ во́зметъ кто̀ ѿ и҆споли́на кѡры́сти; и҆ а҆́ще кто̀ плѣни́тъ непра́веднѣ, спасе́тлисѧ;
[Number] 25 [Number] Занѐ та́кѡ гл҃етъ гд҇ь: а҆́ще кто̀ плѣни́тъ и҆споли́на, во́зметъ кѡры́сти: взе́млѧй же ѿ крѣ́пкагѡ спасе́тсѧ: а҆́зъ же прю̀ твою̀ разсѹждѹ̀ и҆ а҆́зъ сы́ны твоѧ҄ и҆зба́влю:
[Number] 26 [Number] и҆ ѡ҆скорби́вшїи тебѐ снѣдѧ́тъ пло́ть свою̀ и҆ и҆спїю́тъ ѩ҆́кѡ вїно̀ но́во кро́вь свою̀, и҆ ѹ҆пїю́тсѧ: и҆ ѹ҆вѣ́сть всѧ́ка пло́ть, ѩ҆́кѡ а҆́зъ гд҇ь и҆зба́вивый тѧ̀ и҆ застѹпа́ѧй крѣ́пость ї҆а́кѡвлю.