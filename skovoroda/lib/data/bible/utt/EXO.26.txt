
[Number] 1 [Number] Ти також спорудиш намет з десяти покривал — з тонко виробленого вісону, із синього сукна, з пурпуру та тканого кармазину з херувимами, і виготовиш їх як виріб ткача. 
[Number] 2 [Number] Довжина одного покривала — двадцять вісім ліктів, а ширина кожного покривала становитиме чотири лікті; усі покривала будуть такого самого розміру. 
[Number] 3 [Number] П’ять покривал будуть з’єднані разом, одне з одним, і наступних п’ять покривал будуть з’єднані одне з одним. 
[Number] 4 [Number] А для них із синього сукна зробиш петлі — на краях першого зшитого покривала з одного боку; і так само зробиш на зовнішньому краї другого зшитого покривала. 
[Number] 5 [Number] Зробиш п’ятдесят петель на одному покривалі та п’ятдесят петель зробиш на краю другого зшитого покривала — з протилежних сторін, і вони співпадатимуть одна з одною. 
[Number] 6 [Number] Зробиш п’ятдесят золотих кілець і кільцями з’єднаєш покривала одне з одним — і буде суцільним наметом. 
[Number] 7 [Number] Зі шкур із шерстю зробиш накриття над наметом, — виготовиш одинадцять таких шкур. 
[Number] 8 [Number] Довжина однієї шкури буде тридцять ліктів, а ширина однієї шкури — чотири лікті; одинадцять шкур будуть такого самого розміру. 
[Number] 9 [Number] З’єднаєш п’ять шкур разом і наступних шість шкур разом. І шосту шкуру загорнеш вдвоє спереду намету. 
[Number] 10 [Number] І зробиш п’ятдесят петель на краю однієї шкури, яка посередині, для з’єднання, і зробиш п’ятдесят петель на краю другої зшитої шкури. 
[Number] 11 [Number] І зробиш п’ятдесят мідних кілець, і з’єднаєш кільця з петлями, тож з’єднаєш шкури, — і буде одне ціле. 
[Number] 12 [Number] Додаткову частину шкур намету загорнеш: половину шкури, яка залишається, загорнеш вниз, а надлишок шкур намету загорнеш позаду намету. 
[Number] 13 [Number] Додаткова частина шкіряного накриття — лікоть з однієї сторони і лікоть з другої сторони — по всій довжині шкіряного накриття намету повністю накриватиме намет з боків — із цього і з того боку, щоб його покрити. 
[Number] 14 [Number] І зробиш накриття для намету з пофарбованих у червоний колір шкур баранів, а зверху — покриття із синіх шкур. 
[Number] 15 [Number] З негниючого дерева зробиш для намету стовпи; 
[Number] 16 [Number] десять ліктів у довжину зробиш один стовп, а ширина одного стовпа — півтора ліктя. 
[Number] 17 [Number] На стовпі — два виступи, один напроти другого. Так само зробиш з усіма стовпами намету. 
[Number] 18 [Number] Зробиш стовпи намету — двадцять стовпів з північної сторони. 
[Number] 19 [Number] Для двадцятьох стовпів виготовиш сорок срібних підставок: дві підставки для першого стовпа — з обох його боків, і дві підставки для другого стовпа — з обох його боків… 
[Number] 20 [Number] І друга сторона, що на південь, матиме двадцять стовпів; 
[Number] 21 [Number] і для них — сорок срібних підставок: дві підставки для одного стовпа, для обох його боків, дві підставки для другого стовпа, для обох його боків… 
[Number] 22 [Number] А з тилу намету, що на захід, зробиш шість стовпів. 
[Number] 23 [Number] І на кутах задньої сторони намету зробиш два стовпи, 
[Number] 24 [Number] вони будуть однакові внизу і будуть відповідно рівними, від головок до з’єднання в одно; так зробиш з обома, нехай слугують для обох кутів. 
[Number] 25 [Number] І буде вісім стовпів і шістнадцять срібних підставок: дві підставки для першого стовпа, — для обох його боків, — дві підставки для другого стовпа… 
[Number] 26 [Number] З негниючого дерева зробиш бруси — п’ять для одного стовпа з однієї сторони намету, 
[Number] 27 [Number] і п’ять брусів для стовпа для другого боку намету, і п’ять брусів для стовпа з тилу — з боку намету, що на захід. 
[Number] 28 [Number] А середній брус між стовпами нехай проходить від одного краю до другого краю. 
[Number] 29 [Number] І позолотиш стовпи золотом, а кільця, в які вкладеш бруси, зробиш золотими, і бруси позолотиш золотом. 
[Number] 30 [Number] Поставиш намет за взірцем, показаним тобі на горі. 
[Number] 31 [Number] І зробиш завісу із синього сукна й пурпуру, з темно-червоного сукна і з тканого вісону. Херувимів виготовиш як виріб ткача. 
[Number] 32 [Number] Повісиш її на чотирьох стовпах з негниючого дерева, покритих золотом. Їхні головки — золоті, а їхні чотири підставки — срібні. 
[Number] 33 [Number] І закріпиш завісу на стовпах, а туди, до середини за завісу, внесеш ковчег свідчення, — завіса розділятиме вам Святе і Святе святих. 
[Number] 34 [Number] У Святому святих закриєш завісою ковчег свідчення. 
[Number] 35 [Number] А стіл поставиш із зовнішньої сторони завіси, і свічник перед столом на тій стороні намету, що до півдня, стіл же поставиш на тій стороні намету, яка до півночі. 
[Number] 36 [Number] Завісу зробиш із синього сукна й пурпуру, з темно-червоного сукна і тканого вісону — вишиваної роботи. 
[Number] 37 [Number] А для завіси зробиш п’ять стовпів і покриєш їх золотом; їхні головки — золоті. Для них виллєш п’ять мідних підставок.