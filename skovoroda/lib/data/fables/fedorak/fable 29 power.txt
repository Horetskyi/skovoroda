Звичайно, ця премудра Еvа є прабабою всім тим дотепникам, котрі людину цінують за одежею, за тілом, за грішми, за майном, за іменем, — не за її життя плодами. Сі правнуки, маючи той самий смак, досконало доводять, що вони суть плід від сієї райської яблуні. Чисте, і, як римляни мовили, Сandidum («біле»), і незаздрісне серце, милосердне, терпляче, запальне, проникливе, повстримне, мирне, з вірою в Бога та з надією на Нього в усьому, — ось чистий дзвін і чесна душі нашої ціна! Згадує і посуд обраний Павло про посуд чесний і безчесний (2 До Тимотея, Глава 2, стих 20 і До Римлян, Глава 9, стих 21). «Нутро дурного — мов посуд розбитий: жодного знання воно не втримає» (Сирах, Глава 21, стих 14). 
Відомо, що в царських домах є порцелянові, срібні та золоті уринали, від яких, звичайно, чесніший глиняний і дерев'яний посуд, їжею наповнюваний, — так, як ветхий сільський храм Божий шанованіший за панський оксамитом оздоблений нужник. Доречне московське прислів'я се: НЕ КРАСНА ХАТА КУТАМИ, КРACHA ПИРОГАМИ. 
Довелося мені в Харкові між премудрими ЕМБЛЕМАТАМИ на стіні зали бачити такий: намальовано схожого на черепaху гада з довгеньким хвостом. Посеред черепа сяє велика золота зірка, прикрашаючи його. Тому він у римлян звався STÉLLIO, а зірка — STELLA. Та під ним сенс підписано такий: «SUB LUCE LUES». Тобто: під сяйвом виразка. 
Сього стосується прислів'я, що є в Євангелії: «Гроби побілені».