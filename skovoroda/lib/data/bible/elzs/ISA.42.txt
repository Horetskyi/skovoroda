[Number] 1 [Number] Ї҆а́кѡвъ ѻ҆́трокъ мо́й, воспрїимѹ̀ и҆̀: ї҆и҃ль и҆збра́нный мо́й, прїѧ́тъ є҆го̀ дш҃а̀ моѧ̀, да́хъ дх҃ъ мо́й на́нь, сѹ́дъ ѩ҆зы́кѡмъ возвѣсти́тъ:
[Number] 2 [Number] не возопїе́тъ, нижѐ ѡ҆сла́битъ, нижѐ ѹ҆слы́шитсѧ внѣ̀ гла́съ є҆гѡ̀:
[Number] 3 [Number] тро́сти сокрѹше́ны не сотре́тъ и҆ льна̀ кѹрѧ́щасѧ не ѹ҆гаси́тъ, но во и҆́стинѹ и҆знесе́тъ сѹ́дъ:
[Number] 4 [Number] возсїѧ́етъ и҆ не потѹ́хнетъ, до́ндеже положи́тъ на землѝ сѹ́дъ, и҆ на и҆́мѧ є҆гѡ̀ ѩ҆зы́цы ѹ҆пова́ти и҆́мѹтъ.
[Number] 5 [Number] Та́кѡ гл҃етъ гд҇ь бг҃ъ, сотвори́вый не́бо и҆ водрѹзи́вый є҆̀, ѹ҆твержде́й зе́млю и҆ ѩ҆̀же на не́й, и҆ даѧ́й дыха́нїе лю́демъ, и҆̀же на не́й, и҆ дѹ́хъ ходѧ́щымъ на не́й:
[Number] 6 [Number] а҆́зъ гд҇ь бг҃ъ призва́хъ тѧ̀ въ пра́вдѣ, и҆ ѹ҆держѹ̀ за рѹ́кѹ твою̀ и҆ ѹ҆крѣплю́ тѧ: и҆ да́хъ тѧ̀ въ завѣ́тъ ро́да ї҆и҃лева, во свѣ́тъ ѩ҆зы́кѡвъ,
[Number] 7 [Number] ѿве́рсти ѻ҆́чи слѣпы́хъ, и҆звестѝ ѿ ѹ҆́зъ свѧ҄занныѧ и҆ и҆з̾ до́мѹ темни́цы и҆ сѣдѧ́щыѧ во тмѣ̀.
[Number] 8 [Number] А҆́зъ гд҇ь бг҃ъ, сїѐ моѐ є҆́сть и҆́мѧ, сла́вы моеѧ̀ и҆но́мѹ не да́мъ, нижѐ добродѣ́телей мои́хъ и҆стѹка҄ннымъ.
[Number] 9 [Number] ѩ҆̀же и҆з̾ нача́ла, сѐ, прїидо́ша, и҆ нѡ́ваѧ, ѩ҆̀же а҆́зъ возвѣщѹ̀, и҆ пре́жде не́же возвѣсти́ти, ѩ҆ви́шасѧ ва́мъ.
[Number] 10 [Number] Воспо́йте гд҇еви пѣ́снь но́вѹ: нача́лство є҆гѡ̀, просла́вите и҆́мѧ є҆гѡ̀ ѿ конє́цъ землѝ, сходѧ́щїи въ мо́ре и҆ пла́вающїи по немѹ̀, ѻ҆́строви и҆ живѹ́щїи на ни́хъ.
[Number] 11 [Number] Возвесели́сѧ, пѹсты́не, и҆ вє́си є҆ѧ̀, придвѡ́рїѧ, и҆ живѹ́щїи въ кида́рѣ: возвеселѧ́тсѧ живѹ́щїи на ка́мени, ѿ кра́ѧ го́ръ возопїю́тъ,
[Number] 12 [Number] дадѧ́тъ бг҃ѹ сла́вѹ, добродѣ́тєли є҆гѡ̀ во ѻ҆́стровѣхъ возвѣстѧ́тъ.
[Number] 13 [Number] Гд҇ь бг҃ъ си́лъ и҆зы́детъ и҆ сокрѹши́тъ ра́ть, воздви́гнетъ рве́нїе и҆ возопїе́тъ на врагѝ своѧ҄ со крѣ́постїю.
[Number] 14 [Number] Молча́хъ, є҆да̀ и҆ всегда̀ ѹ҆молчѹ̀ и҆ потерплю̀; Терпѣ́хъ ѩ҆́кѡ ражда́ющаѧ, и҆стреблю̀ и҆ и҆зсѹшѹ̀ вкѹ́пѣ,
[Number] 15 [Number] ѡ҆пѹстошѹ̀ го́ры и҆ хо́лмы, и҆ всѧ́кѹ травѹ̀ и҆́хъ и҆зсѹшѹ̀, и҆ положѹ̀ рѣ́ки во ѻ҆́стровы, и҆ лѹ́ги и҆зсѹшѹ̀:
[Number] 16 [Number] и҆ наведѹ̀ слѣпы҄ѧ на пѹ́ть, є҆гѡ́же не ви́дѣша, и҆ по стезѧ́мъ, и҆́хже не зна́ша, ходи́ти сотворю̀ и҆̀мъ: сотворю̀ и҆̀мъ тмѹ̀ во свѣ́тъ и҆ стро́пѡтнаѧ въ пра҄ваѧ: сїѧ҄ гл҃го́лы сотворю̀, и҆ не ѡ҆ста́влю и҆́хъ.
[Number] 17 [Number] Ті́и же возврати́шасѧ вспѧ́ть: посрами́тесѧ стыдѣ́нїемъ, ѹ҆пова́ющїи на и҆зва҄ѧннаѧ, глаго́лющїи слїѧ҄ннымъ: вы̀ є҆стѐ бо́зи на́ши.
[Number] 18 [Number] Глѹсі́и, ѹ҆слы́шите, и҆ слѣпі́и, прозри́те ви́дѣти.
[Number] 19 [Number] И҆ кто̀ слѣ́пъ, ра́звѣ рабѝ моѝ; и҆ глѹ́си, ра́звѣ владѣ́ющїи и҆́ми; и҆ ѡ҆слѣпо́ша рабѝ бж҃їи.
[Number] 20 [Number] Ви́дѣсте мно́гажды, и҆ не сохрани́сте: ѿвє́рсты ѹ҆́шы (и҆мѹ́ще), и҆ не слы́шасте.
[Number] 21 [Number] Гд҇ь бг҃ъ восхотѣ̀, да ѡ҆правди́тсѧ и҆ возвели́читъ хвалѹ̀.
[Number] 22 [Number] И҆ ви́дѣхъ, и҆ бы́ша лю́дїе расхище́ни и҆ разгра́блени: прѹгло́ бо въ ло́жахъ вездѣ̀, и҆ въ домѣ́хъ вкѹ́пѣ, и҆дѣ́же скры́ша ѧ҆̀, бы́ша въ плѣ́нъ: и҆ не бы́сть и҆з̾има́ѧй разграбле́нїѧ и҆ не бѣ̀ глаго́лющагѡ: ѿда́ждь.
[Number] 23 [Number] Кто̀ въ ва́съ, и҆́же внѹши́тъ сїѧ҄; и҆ ѹ҆слы́шитъ во грѧдѹ҄щаѧ.
[Number] 24 [Number] Кто̀ дадѐ на разграбле́нїе ї҆а́кѡва, и҆ ї҆и҃лѧ плѣнѧ́ющымъ є҆го̀; не бг҃ъ ли, ��҆мѹ́же согрѣши́ша и҆ не восхотѣ́ша въ пѹте́хъ є҆гѡ̀ ходи́ти, ни слѹ́шати зако́на є҆гѡ̀;
[Number] 25 [Number] И҆ наведѐ на нѧ̀ гнѣ́въ ѩ҆́рости своеѧ̀, и҆ ѹ҆крѣпи́сѧ на нѧ̀ ра́ть, и҆ палѧ́щїи и҆̀хъ ѡ҆́крестъ, и҆ не ѹ҆вѣ́дѣша кі́йждо и҆́хъ, нижѐ положи́ша на ѹ҆мѣ̀.