[Center] Здрастуй, найдорожчий любителю Муз, Михайле!

[MainSection]
Я знаю, Михайле, не буде тобі неприємно,
[Tab2] Як від мене листа принесе ось оце хлопченя.
Хто його написав, той за тебе віддасть свої очі,
[Tab2] Той палає вогнем благочесним, пломеніє любов’ю.
Він горить, він, товаришу, любить всім серцем тебе,
[Tab2] Любить, тішиться, цінить, палає.
Не такі йому милі і пахощі квітки, і Аттики мед,
[Tab2] Як солодка душа твоя, повна любові до нього.
Напиши ж бо мені, коли є щось приємне і приязне,
[Tab2] І, допоки живеш, за любов ти віддячуй любов’ю,
А моєї любові до тебе жодна старість не годна згасити,
[Tab2] Хоч би віку досяг я Тіфона чи Нестора…²⁶⁰
[MainSection]

[Indent] Що є огиднішим за любов вульгарну, удавану? І навпаки, що є більш божественним, ніж любов християнська, тобто істинна? Що таке християнська релігія, як не істинна й досконала дружба? Хіба Христос не встановив, що [Italic]відзнакою[Italic] його учнів є навзаємна любов? Хіба не любов усе поєднує, будує, творить, подібно до того, як ворожнеча руйнує? Хіба не називає Бога [Italic]любов’ю[Italic] його найулюбленіший учень Іван? Хіба не мертва душа, позбавлена істинної любові, тобто Бога? Хіба всі дарунки, навіть янгольська мова, не є ніщота без любові? Що дає основу? – Любов. Що творить? – Любов. Що зберігає? – Любов, любов. Що дає насолоду? – Любов, любов, початок, середина і кінець, [Italic]альфа й омега[Italic]. Завершу коротко:
[Center] Від тебе початок, у тобі ж і кінець…
[Indent] Але мене вже кличе дзвінок на лекцію з грецької мови. Бувай здоров, найдорожчий Михайле!
[Indent] Твій грек прийнятий мною дуже люб’язно.
[Right] Твій Григор[ій] Сав[ич].