[Number] 1 [Number] И҆ нн҃ѣ си́це гл҃етъ гд҇ь бг҃ъ сотвори́вый тѧ̀, ї҆а́кѡве, и҆ созда́вый тѧ̀, ї҆и҃лю: не бо́йсѧ, ѩ҆́кѡ и҆зба́вихъ тѧ̀, прозва́хъ тѧ̀ и҆́менемъ твои́мъ: мо́й є҆сѝ ты̀.
[Number] 2 [Number] И҆ а҆́ще прехо́диши сквозѣ̀ во́дѹ, съ тобо́ю є҆́смь, и҆ рѣ́ки не покры́ютъ тебѐ: и҆ а҆́ще сквозѣ̀ ѻ҆́гнь про́йдеши, не сожже́шисѧ, и҆ пла́мень не ѡ҆пали́тъ тебѐ,
[Number] 3 [Number] ѩ҆́кѡ а҆́зъ гд҇ь бг҃ъ тво́й, ст҃ы́й ї҆и҃левъ, сп҃са́ѧй тѧ̀: сотвори́хъ премѣ́нѹ твою̀ є҆гѵ́петъ и҆ є҆ѳїо́пїю, и҆ сои́нѹ за тѧ̀.
[Number] 4 [Number] Ѿне́лиже че́стенъ бы́лъ є҆сѝ предо мно́ю, просла́вилсѧ є҆сѝ, и҆ а҆́зъ тѧ̀ возлюби́хъ, и҆ да́мъ человѣ́ки за тебѐ и҆ кнѧ҄зи за главѹ̀ твою̀.
[Number] 5 [Number] Не бо́йсѧ, ѩ҆́кѡ съ тобо́ю є҆́смь: ѿ востѡ́къ приведѹ̀ сѣ́мѧ твоѐ и҆ ѿ за҄падъ соберѹ́ тѧ:
[Number] 6 [Number] рекѹ̀ сѣ́верѹ: приведѝ: и҆ лі́вѹ: не возбранѧ́й, приведѝ сы́ны моѧ҄ ѿ землѝ да́льнїѧ и҆ дщє́ри моѧ҄ ѿ кра́євъ земны́хъ,
[Number] 7 [Number] всѣ́хъ, є҆ли́цы нарица́ютсѧ и҆́менемъ мои́мъ: во сла́вѣ бо мое́й ѹ҆стро́ихъ є҆го̀ и҆ созда́хъ є҆го̀ и҆ сотвори́хъ и҆̀.
[Number] 8 [Number] И҆ и҆зведо́хъ лю́ди слѣ́пы, и҆ ѻ҆́чи сѹ́ть та́кожде слѣ́пы, и҆ глѹ́си ѹ҆́шы и҆мѹ́щїи.
[Number] 9 [Number] Всѝ ѩ҆зы́цы собра́шасѧ вкѹ́пѣ, и҆ соберѹ́тсѧ кнѧ҄зи ѿ ни́хъ. Кто̀ возвѣсти́тъ сїѧ҄; и҆лѝ ѩ҆̀же и҆спе́рва кто̀ возвѣсти́тъ ва́мъ; да приведѹ́тъ свидѣ҄тели своѧ҄ и҆ ѡ҆правдѧ́тсѧ, и҆ да ѹ҆слы́шатъ и҆ да рекѹ́тъ и҆́стинѹ.
[Number] 10 [Number] Бѹ́дите мѝ свидѣ́телїе, и҆ а҆́зъ свидѣ́тель, гл҃етъ гд҇ь бг҃ъ, и҆ ѻ҆́трокъ мо́й, є҆го́же и҆збра́хъ, да ѹ҆вѣ́сте и҆ вѣ́рѹете мѝ и҆ ѹ҆разѹмѣ́ете, ѩ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бѹ́детъ.
[Number] 11 [Number] А҆́зъ бг҃ъ, и҆ нѣ́сть ра́звѣ менє̀ сп҃са́ѧй.
[Number] 12 [Number] А҆́зъ возвѣсти́хъ и҆ сп҃со́хъ, ѹ҆кори́хъ, и҆ не бѣ̀ въ ва́съ чѹжді́й: вы̀ мнѣ̀ свидѣ́телїе, и҆ а҆́зъ свидѣ́тель, гл҃етъ гд҇ь бг҃ъ,
[Number] 13 [Number] є҆щѐ ѿ нача́ла, и҆ нѣ́сть и҆з̾има́ѧй ѿ рѹкѹ̀ моє́ю: сотворю̀, и҆ кто̀ ѿврати́тъ є҆̀;
[Number] 14 [Number] Та́кѡ гл҃етъ гд҇ь бг҃ъ, и҆збавлѧ́ѧй ва́съ, ст҃ы́й ї҆и҃левъ: ва́съ ра́ди послю̀ въ вавѷлѡ́нъ и҆ воздви́гнѹ всѧ҄ бѣжа́щыѧ, и҆ халде́є въ корабле́хъ свѧ́жѹтсѧ.
[Number] 15 [Number] А҆́зъ гд҇ь бг҃ъ ст҃ы́й ва́шъ, показа́вый ї҆и҃лѧ царѧ̀ ва́шего.
[Number] 16 [Number] Си́це гл҃етъ гд҇ь, даѧ́й пѹ́ть по мо́рю и҆ по водѣ̀ си́льнѣ стезю̀:
[Number] 17 [Number] и҆зводѧ́й колєсни́цы и҆ ко́ни и҆ наро́дъ си́ленъ: но ѹ҆спо́ша и҆ не воста́нѹтъ, ѹ҆гасо́ша а҆́ки ле́нъ ѹ҆гаше́нъ.
[Number] 18 [Number] Не помина́йте пе́рвыхъ, и҆ ве́тхихъ не помышлѧ́йте,
[Number] 19 [Number] сѐ, а҆́зъ творю̀ нѡ́ваѧ, ѩ҆̀же нн҃ѣ возсїѧ́ютъ, и҆ ѹ҆вѣ́сте ѧ҆̀: и҆ сотворю̀ въ пѹсты́ни пѹ́ть и҆ въ безво́днѣй рѣ́ки.
[Number] 20 [Number] Возблагословѧ́тъ мѧ̀ ѕвѣ́рїе се́лнїи, сі́рини и҆ дщє́ри стрѹ́ѳѡвы: ѩ҆́кѡ да́хъ въ пѹсты́ни во́дѹ и҆ рѣ́ки въ безво́днѣй, напои́ти ро́дъ мо́й и҆збра́нный,
[Number] 21 [Number] лю́ди моѧ҄, ѩ҆̀же снабдѣ́хъ, добродѣ́тєли моѧ҄ повѣ́дати.
[Number] 22 [Number] Не нн҃ѣ призва́хъ тебѐ, ї҆а́кѡве, нижѐ трѹди́тисѧ сотвори́хъ тѧ̀, ї҆и҃лю.
[Number] 23 [Number] Не прине́слъ є҆сѝ мнѣ̀ ѻ҆ве́цъ твои́хъ всесожже́нїѧ твоегѡ̀, ни въ же́ртвахъ твои́хъ просла́вилъ мѧ̀ є҆сѝ, не порабо́тихъ тѧ̀ въ же́ртвахъ, нижѐ ѹ҆трѹжде́на сотвори́хъ тѧ̀ въ лїва́нѣ:
[Number] 24 [Number] не кѹпи́лъ є҆сѝ мнѣ̀ на сребро̀ ѳѷмїа́ма, нижѐ тѹ́ка тре́бъ твои́хъ возжела́хъ, но во грѣсѣ́хъ твои́хъ ста́лъ є҆сѝ предо мно́ю и҆ въ непра́вдахъ твои́хъ.
[Number] 25 [Number] А҆́зъ є҆́смь, а҆́зъ є҆́смь заглажда́ѧй беззакѡ́нїѧ твоѧ҄ менє̀ ра́ди и҆ грѣхѝ твоѧ҄, и҆ не помѧнѹ̀.
[Number] 26 [Number] Ты́ же помѧнѝ, и҆ да сѹ́димсѧ: глаго́ли ты̀ беззакѡ́нїѧ твоѧ҄ пре́жде, да ѡ҆правди́шисѧ.
[Number] 27 [Number] Ѻ҆тцы̀ ва́ши пе́рвїи согрѣши́ша, и҆ кнѧ҄зи ва́ши беззако́нноваша на мѧ̀.
[Number] 28 [Number] И҆ ѡ҆скверни́ша кнѧ҄зи ст҃а҄ѧ моѧ҄, и҆ да́хъ погѹби́ти ї҆а́кѡва и҆ ї҆и҃лѧ во ѹ҆кори́знѹ.