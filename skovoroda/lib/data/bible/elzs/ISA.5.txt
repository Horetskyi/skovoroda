[Number] 1 [Number] Воспою̀ нн҃ѣ возлю́бленномѹ пѣ́снь возлю́бленнагѡ моегѡ̀ вїногра́дѹ моемѹ̀: вїногра́дъ бы́сть возлю́бленномѹ въ ро́зѣ, на мѣ́стѣ тѹ́чнѣ:
[Number] 2 [Number] и҆ ѡ҆гражде́нїемъ ѡ҆гради́хъ и҆ ѡ҆копа́хъ, и҆ насади́хъ ло́зѹ и҆збра́ннѹ, и҆ созда́хъ сто́лпъ посредѣ̀ є҆гѡ̀, и҆ предточи́лїе и҆скопа́хъ въ не́мъ, и҆ жда́хъ, да сотвори́тъ гро́здїе, и҆ сотворѝ те́рнїе.
[Number] 3 [Number] И҆ нн҃ѣ, живѹ́щїи во ї҆ер҇ли́мѣ и҆ человѣ́че ї҆ѹ́динъ, сѹди́те междѹ̀ мно́ю и҆ вїногра́домъ мои́мъ.
[Number] 4 [Number] Что̀ сотворю̀ є҆щѐ вїногра́дѹ моемѹ̀, и҆ не сотвори́хъ є҆мѹ̀; зане́же жда́хъ, да сотвори́тъ гро́здїе, сотвори́ же те́рнїе.
[Number] 5 [Number] Нн҃ѣ ѹ҆́бѡ возвѣщѹ̀ ва́мъ, что̀ а҆́зъ сотворю̀ вїногра́дѹ моемѹ̀: ѿимѹ̀ ѡ҆гражде́нїе є҆гѡ̀, и҆ бѹ́детъ въ разграбле́нїе: и҆ разорю̀ стѣ́нѹ є҆гѡ̀, и҆ бѹ́детъ въ попра́нїе.
[Number] 6 [Number] И҆ ѡ҆ста́влю вїногра́дъ мо́й, и҆ ктомѹ̀ не ѡ҆брѣ́жетсѧ, нижѐ покопа́етсѧ, и҆ взы́детъ на не́мъ, ѩ҆́коже на лѧди́нѣ, те́рнїе: и҆ ѡ҆блакѡ́мъ заповѣ́мъ, є҆́же не ѡ҆дожди́ти на него̀ дождѧ̀.
[Number] 7 [Number] Вїногра́дъ бо гд҇а саваѡ́ѳа, до́мъ ї҆и҃левъ є҆́сть, и҆ человѣ́къ ї҆ѹ́динъ но́вый са́дъ возлю́бленный: жда́хъ, да сотвори́тъ сѹ́дъ, сотвори́ же беззако́нїе, и҆ не пра́вдѹ, но во́пль.
[Number] 8 [Number] Го́ре совокѹплѧ́ющымъ до́мъ къ до́мѹ и҆ село̀ къ селѹ̀ приближа́ющымъ, да бли́жнемѹ ѿи́мѹтъ что̀: є҆да̀ вселите́сѧ є҆ди́ни на землѝ;
[Number] 9 [Number] Ѹ҆слы́шашасѧ бо во ѹ҆шесѣ́хъ гд҇а саваѡ́ѳа сїѧ҄: а҆́ще бо бѹ́дѹтъ до́мове мно́зи, въ запѹстѣ́нїе бѹ́дѹтъ вели́цыи и҆ до́брїи, и҆ не бѹ́дѹтъ живѹ́щїи въ ни́хъ:
[Number] 10 [Number] и҆дѣ́же бо воз̾ѡрю́тъ де́сѧть сѹпрѹ҄гъ волѡ́въ, сотвори́тъ корча́гъ є҆ди́нъ, и҆ сѣ́ѧй а҆ртава҄съ ше́сть сотвори́тъ мѣ҄ры трѝ.
[Number] 11 [Number] Го́ре востаю́щымъ заѹ́тра и҆ сїке́ръ гонѧ́щымъ, ждѹ́щымъ ве́чера: вїно́ бо сожже́тъ ѧ҆̀:
[Number] 12 [Number] со гѹ́сльми бо и҆ пѣвни́цами, и҆ тѷмпа҄ны и҆ свирѣ́льми вїно̀ пїю́тъ, на дѣла́ же гд҇нѧ не взира́ютъ и҆ дѣ́лъ рѹкѹ̀ є҆гѡ̀ не помышлѧ́ютъ.
[Number] 13 [Number] Ѹ҆̀бо плѣне́ни бы́ша лю́дїе моѝ, за є҆́же не вѣ́дѣти и҆̀мъ гд҇а, и҆ мно́жество бы́сть ме́ртвыхъ гла́да ра́ди и҆ жа́жди водны́ѧ.
[Number] 14 [Number] И҆ разширѝ а҆́дъ дѹ́шѹ свою̀ и҆ разве́рзе ѹ҆ста̀ своѧ҄, є҆́же не преста́ти: и҆ сни́дѹтъ сла́внїи и҆ вели́цыи и҆ бога́тїи и҆ гѹби́телїе и҆́хъ и҆ веселѧ́йсѧ въ не́мъ:
[Number] 15 [Number] и҆ смири́тсѧ человѣ́къ, и҆ ѡ҆безче́ститсѧ мѹ́жъ, и҆ ѻ҆́чи высокоглѧ́дающїи смирѧ́тсѧ.
[Number] 16 [Number] И҆ вознесе́тсѧ гд҇ь саваѡ́ѳъ въ сѹдѣ̀, и҆ бг҃ъ ст҃ы́й просла́витсѧ въ пра́вдѣ:
[Number] 17 [Number] и҆ ѹ҆пасѹ́тсѧ расхище́ннїи ѩ҆́кѡ ю҆нцы̀, и҆ пѹсты҄ни плѣне́нныхъ а҆́гнцы поѧдѧ́тъ.
[Number] 18 [Number] Го́ре привлача́ющымъ грѣхѝ ѩ҆́кѡ ѹ҆́жемъ до́лгимъ, и҆ ѩ҆́кѡ и҆́га ю҆́нична реме́немъ беззакѡ́нїѧ своѧ҄,
[Number] 19 [Number] глаго́лющымъ: ско́рѡ да прибли́жатсѧ, ѩ҆̀же сотвори́тъ, да ви́димъ, и҆ да прїи́детъ совѣ́тъ ст҃а́гѡ ї҆и҃лева, да разѹмѣ́емъ.
[Number] 20 [Number] Го́ре глаго́лющымъ лѹка́вое до́брое, и҆ до́брое лѹка́вое, полага́ющымъ тмѹ̀ свѣ́тъ, и҆ свѣ́тъ тмѹ̀, полага́ющымъ го́рькое сла́дкое, и҆ сла́дкое го́рькое.
[Number] 21 [Number] Го́ре, и҆̀же мѹ́дри въ себѣ̀ сами́хъ и҆ пред̾ собо́ю разѹ́мни.
[Number] 22 [Number] Го́ре крѣ҄пкимъ ва́шымъ, вїно̀ пїю́щымъ, и҆ вельмо́жамъ растворѧ́ющымъ сїке́ръ,
[Number] 23 [Number] ѡ҆правда́ющымъ нечести́ва дарѡ́въ ра́ди, и҆ є҆́же є҆́сть првдное првднагѡ взе́млющымъ ѿ негѡ̀.
[Number] 24 [Number] Сегѡ̀ ра́ди ѩ҆́коже сгори́тъ тро́сть ѿ ѹ҆́глїѧ ѻ҆́гненнагѡ и҆ сожже́тсѧ ѿ пла́мене разгорѣ́вшагѡсѧ, ко́рень и҆́хъ ѩ҆́кѡ пе́рсть бѹ́детъ, и҆ цвѣ́тъ и҆́хъ ѩ҆́кѡ пра́хъ взы́детъ: не восхотѣ́ша бо зако́на гд҇а саваѡ́ѳа, но сло́во ст҃а́гѡ ї҆и҃лева раздражи́ша.
[Number] 25 [Number] И҆ воз̾ѧри́сѧ гнѣ́вомъ гд҇ь саваѡ́ѳъ на лю́ди своѧ҄, и҆ наложѝ рѹ́кѹ свою̀ на ни́хъ, и҆ поразѝ и҆̀хъ: и҆ раздражи́шасѧ го́ры, и҆ бы́ша трѹ́пи и҆́хъ ѩ҆́кѡ гно́й посредѣ̀ пѹтѝ. И҆ во всѣ́хъ си́хъ не ѿврати́сѧ ѩ҆́рость є҆гѡ̀, но є҆щѐ рѹка̀ є҆гѡ̀ высока̀.
[Number] 26 [Number] Воздви́гнетъ ѹ҆́бѡ зна́менїе во ѩ҆зы́цѣхъ сѹ́щихъ дале́че и҆ позви́ждетъ и҆̀мъ ѿ конє́цъ землѝ, и҆ сѐ, ско́рѡ ле́гцѣ грѧдѹ́тъ:
[Number] 27 [Number] не вза́лчѹтъ, ни ѹ҆трѹдѧ́тсѧ, ни воздре́млютъ, ни поспѧ́тъ, ни распоѧ́шѹтъ по́ѧсѡвъ свои́хъ ѿ чре́слъ свои́хъ, нижѐ расто́ргнѹтсѧ ремє́ни сапогѡ́въ и҆́хъ:
[Number] 28 [Number] и҆́хже стрѣ́лы ѻ҆стры҄ сѹ́ть, и҆ лѹ́цы и҆́хъ напрѧже́ни: кѡпы́та ко́ней и҆́хъ ѩ҆́кѡ тве́рдъ ка́мень вмѣни́шасѧ, коле́са колесни́цъ и҆́хъ ѩ҆́кѡ бѹ́рѧ.
[Number] 29 [Number] ѩ҆рѧ́тсѧ ѩ҆́кѡ льво́ве, и҆ предста́ша ѩ҆́кѡ льви҄чища: и҆ и҆́метъ, и҆ возопїе́тъ ѩ҆́кѡ ѕвѣ́рь, и҆ и҆зве́ржетъ, и҆ не бѹ́детъ ѿе́млющагѡ и҆̀хъ.
[Number] 30 [Number] И҆ возопїе́тъ и҆́хъ ра́ди въ то́й де́нь, ѩ҆́кѡ шѹ́мъ мо́рѧ волнѹ́ющасѧ: и҆ воззрѧ́тъ на зе́млю, и҆ сѐ, тма̀ же́стока въ недоѹмѣ́нїи и҆́хъ.