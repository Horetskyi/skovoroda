[Number] 1 [Number] Ѹ҆тѣша́йте, ѹ҆тѣша́йте лю́ди моѧ҄, гл҃етъ бг҃ъ:
[Number] 2 [Number] свѧще́нницы, глаго́лите въ се́рдце ї҆ер҇ли́мѹ, ѹ҆тѣша́йте и҆̀, ѩ҆́кѡ напо́лнисѧ смире́нїе є҆гѡ̀, разрѣши́сѧ грѣ́хъ є҆гѡ̀, ѩ҆́кѡ прїѧ́тъ ѿ рѹ́ки гд҇ни сѹгѹ҄бы грѣхѝ своѧ҄.
[Number] 3 [Number] Гла́съ вопїю́щагѡ въ пѹсты́ни: ѹ҆гото́вайте пѹ́ть гд҇ень, пра҄вы сотвори́те стєзѝ бг҃а на́шегѡ:
[Number] 4 [Number] всѧ́ка де́брь напо́лнитсѧ, и҆ всѧ́ка гора̀ и҆ хо́лмъ смири́тсѧ, и҆ бѹ́дѹтъ всѧ҄ стро́пѡтнаѧ въ пра́во, и҆ ѻ҆́страѧ въ пѹти҄ гла҄дки.
[Number] 5 [Number] И҆ ѩ҆ви́тсѧ сла́ва гд҇нѧ, и҆ ѹ҆́зритъ всѧ́ка пло́ть сп҇нїе бж҃їе, ѩ҆́кѡ гд҇ь гл҃а.
[Number] 6 [Number] Гла́съ вопїю́щагѡ: возопі́й. И҆ реко́хъ: что̀ возопїю̀; всѧ́ка пло́ть сѣ́но, и҆ всѧ́ка сла́ва человѣ́ча ѩ҆́кѡ цвѣ́тъ травны́й:
[Number] 7 [Number] и҆́зсше трава̀, и҆ цвѣ́тъ ѿпадѐ,
[Number] 8 [Number] гл҃го́лъ же бг҃а на́шегѡ пребыва́етъ во вѣ́ки.
[Number] 9 [Number] На го́рѹ высо́кѹ взы́ди, благовѣствѹ́ѧй сїѡ́нѹ, возвы́си крѣ́постїю гла́съ тво́й, благовѣствѹ́ѧй ї҆ер҇ли́мѹ: возвы́сите, не бо́йтесѧ. Рцы̀ градѡ́мъ ї҆ѹ҄динымъ:
[Number] 10 [Number] сѐ, бг҃ъ ва́шъ, сѐ, гд҇ь, гд҇ь со крѣ́постїю и҆́детъ, и҆ мы́шца є҆гѡ̀ со вла́стїю: сѐ, мзда̀ є҆гѡ̀ съ ни́мъ, и҆ дѣ́ло є҆гѡ̀ пред̾ ни́мъ:
[Number] 11 [Number] а҆́ки па́стырь ѹ҆пасе́тъ па́ствѹ свою̀, и҆ мы́шцею свое́ю собере́тъ а҆́гнцы, и҆ и҆мѹ́щыѧ во ѹ҆тро́бѣ ѹ҆тѣ́шитъ.
[Number] 12 [Number] Кто̀ и҆змѣ́ри го́рстїю во́дѹ и҆ не́бо пѧ́дїю и҆ всю̀ зе́млю го́рстїю; кто̀ поста́ви го́ры въ мѣ́рилѣ и҆ хо́лмы въ вѣ́сѣ;
[Number] 13 [Number] кто̀ ѹ҆разѹмѣ̀ ѹ҆́мъ гд҇ень, и҆ кто̀ совѣ́тникъ є҆мѹ̀ бы́сть, и҆́же наѹча́етъ є҆го̀;
[Number] 14 [Number] и҆лѝ съ ки́мъ совѣ́това, и҆ наста́ви и҆̀; и҆лѝ кто̀ показа̀ є҆мѹ̀ сѹ́дъ; и҆лѝ пѹ́ть разѹмѣ́нїѧ кто̀ показа̀ є҆мѹ̀; и҆лѝ кто̀ пре́жде дадѐ є҆мѹ̀, и҆ возда́стсѧ є҆мѹ̀;
[Number] 15 [Number] А҆́ще всѝ ѩ҆зы́цы, а҆́ки ка́плѧ ѿ ка́ди, и҆ ѩ҆́кѡ претѧже́нїе вѣ́са вмѣни́шасѧ, и҆ а҆́ки плюнове́нїе вмѣнѧ́тсѧ;
[Number] 16 [Number] Дѹбра́ва же лїва́нова не дово́лна на сожже́нїе, и҆ всѧ҄ четверонѡ́гаѧ не довѡ́лна на всесожже́нїе.
[Number] 17 [Number] И҆ всѝ ѩ҆зы́цы ѩ҆́кѡ ничто́же сѹ́ть, и҆ въ ничто́же вмѣни́шасѧ.
[Number] 18 [Number] Комѹ̀ ѹ҆подо́бисте гд҇а, и҆ ко́емѹ подо́бїю ѹ҆подо́бисте є҆го̀;
[Number] 19 [Number] Є҆да̀ ѡ҆́бразъ сотворѝ древодѣ́латель, и҆лѝ зла́тарь слїѧ́въ зла́то позлатѝ є҆го̀, и҆лѝ подо́бїемъ сотворѝ є҆го̀;
[Number] 20 [Number] Дре́во бо негнїю́щее и҆збира́етъ древодѣ́латель и҆ мѹ́дрѣ и҆́щетъ, ка́кѡ поста́витъ ѡ҆́бразъ є҆гѡ̀, и҆ да не поколе́блетсѧ.
[Number] 21 [Number] Не разѹмѣ́сте ли, не слы́шасте ли, не возвѣсти́сѧ ли ва́мъ и҆спе́рва; не разѹмѣ́сте ли ѡ҆снова҄нїѧ землѝ;
[Number] 22 [Number] Содержа́й крѹ́гъ землѝ, и҆ живѹ́щїи на не́й а҆́ки прѹ́зи: поста́вивый не́бо ѩ҆́кѡ кама́рѹ и҆ просте́ръ є҆̀, ѩ҆́кѡ ски́нїю ѡ҆бита́ти:
[Number] 23 [Number] даѧ́й кнѧ҄зи а҆́ки ничто́же владѣ́ти, и҆ зе́млю а҆́ки ничто́же сотворѝ.
[Number] 24 [Number] Не насадѧ́тъ бо, нижѐ насѣ́ютъ, и҆ не вкорени́тсѧ въ землѝ коре́нїе и҆́хъ: дхнѹ̀ на ни́хъ вѣ́тръ, и҆ и҆зсхо́ша, и҆ бѹ́рѧ а҆́ки сте́блїе во́зметъ и҆̀хъ.
[Number] 25 [Number] Нн҃ѣ ѹ҆̀бо комѹ́ мѧ ѹ҆подо́бисте, и҆ вознесѹ́сѧ; речѐ ст҃ы́й.
[Number] 26 [Number] Воззри́те на высотѹ̀ ѻ҆чи́ма ва́шима и҆ ви́дите, кто̀ сотворѝ сїѧ҄ ��сѧ҄: носѧ́й по числѹ̀ ѹ҆́тварь свою̀, и҆ всѧ҄ по и҆́мени прозове́тъ ѿ мно́гїѧ сла́вы и҆ въ держа́вѣ крѣ́пости своеѧ̀: ничто́же ѹ҆таи́сѧ ѿ тебє̀.
[Number] 27 [Number] Є҆да́ бо рече́ши, ї҆а́кѡве, и҆ что̀ глаго́лалъ є҆сѝ, ї҆и҃лю: ѹ҆таи́сѧ пѹ́ть мо́й ѿ бг҃а, и҆ бг҃ъ мо́й сѹ́дъ ѿѧ̀, и҆ ѿстѹпѝ;
[Number] 28 [Number] И҆ нн҃ѣ не ѹ҆разѹмѣ́лъ ли є҆сѝ; ни лѝ слы́шалъ є҆сѝ; бг҃ъ вѣ́чный, бг҃ъ ѹ҆стро́ивый концы҄ землѝ, не вза́лчетъ, нижѐ ѹ҆трѹди́тсѧ, нижѐ є҆́сть и҆з̾ѡбрѣ́тенїе премдрости є҆гѡ̀,
[Number] 29 [Number] даѧ́й а҆́лчѹщымъ крѣ́пость и҆ неболѣ́знєннымъ печа́ль.
[Number] 30 [Number] Вза́лчѹтъ бо ю҆нѣ́йшїи, и҆ ѹ҆трѹдѧ́тсѧ ю҆́нѡты, и҆ и҆збра́ннїи не крѣ́пцы бѹ́дѹтъ:
[Number] 31 [Number] терпѧ́щїи же гд҇а и҆змѣнѧ́тъ крѣ́пость, ѡ҆крыла́тѣютъ а҆́ки ѻ҆рлѝ, потекѹ́тъ и҆ не ѹ҆трѹдѧ́тсѧ, по́йдѹтъ и҆ не вза́лчѹтъ.