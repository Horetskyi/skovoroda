[Number] 1 [Number] Возвесели́сѧ, непло́ды, неражда́ющаѧ, возгласѝ и҆ возопі́й, нечревоболѣ́вшаѧ, ѩ҆́кѡ мнѡ́га ча҄да пѹсты́ѧ па́че, не́жели и҆мѹ́щїѧ мѹ́жа.
[Number] 2 [Number] Рече́ бо гд҇ь: разширѝ мѣ́сто кѹ́щи твоеѧ̀ и҆ покро́вѡвъ твои́хъ, водрѹзѝ, не пощадѝ, продолжѝ ѹ҆́жѧ твоѧ҄ и҆ ко́лїе твоѐ ѹ҆крѣпѝ,
[Number] 3 [Number] є҆щѐ на де́сно и҆ на лѣ́во прострѝ: и҆ сѣ́мѧ твоѐ ѩ҆зы́ки наслѣ́дитъ, и҆ гра́ды ѡ҆пѹстѣ́вшыѧ насели́ши.
[Number] 4 [Number] Не бо́йсѧ, ѩ҆́кѡ посра́млена є҆сѝ, нижѐ ѹ҆стыди́сѧ, ѩ҆́кѡ ѹ҆коре́на є҆сѝ: поне́же срамотѹ̀ вѣ́чнѹю забѹ́деши и҆ ѹ҆кори́зны вдовства̀ твоегѡ̀ не помѧне́ши ктомѹ̀.
[Number] 5 [Number] ѩ҆́кѡ гд҇ь творѧ́й тѧ̀, гд҇ь саваѡ́ѳъ и҆́мѧ є҆мѹ̀: и҆ и҆зба́вивый тѧ̀, ст҃ы́й бг҃ъ ї҆и҃левъ, все́й землѝ прозове́тсѧ.
[Number] 6 [Number] Не ѩ҆́кѡ женѹ̀ ѡ҆ста́вленѹ и҆ малодѹ́шнѹ призва́ тѧ гд҇ь, нижѐ ѩ҆́кѡ женѹ̀ и҆з̾ ю҆́ности возненави́дѣнѹ, речѐ бг҃ъ тво́й.
[Number] 7 [Number] На вре́мѧ ма́ло ѡ҆ста́вихъ тѧ̀, а҆ съ мл҇тїю вели́кою поми́лѹю тѧ̀:
[Number] 8 [Number] во ѩ҆́рости ма́лѣ ѿврати́хъ лицѐ моѐ ѿ тебє̀, но мл҇тїю вѣ́чною поми́лѹю тѧ̀, речѐ и҆зба́вивый тѧ̀ гд҇ь.
[Number] 9 [Number] Ѿ воды̀, ѩ҆́же при нѡ́и, сїѐ мѝ є҆́сть, ѩ҆́коже клѧ́хсѧ є҆мѹ̀ во вре́мѧ ѻ҆́но на зе́млю, не разгнѣ́ватисѧ ѡ҆ тебѣ̀ ктомѹ̀, нижѐ во преще́нїи твое́мъ
[Number] 10 [Number] го́ры преста́вити, и҆ хо́лми твоѝ не предви́гнѹтсѧ: та́кѡ нижѐ, ѩ҆́же ѿ менє̀ къ тебѣ̀, мл҇ть ѡ҆скѹдѣ́етъ, нижѐ завѣ́тъ ми́ра твоегѡ̀ преста́витсѧ: рече́ бо мл҇тивъ къ тебѣ̀ гд҇ь.
[Number] 11 [Number] Смире́ннаѧ и҆ коле́блемаѧ не и҆мѣ́ла є҆сѝ ѹ҆тѣше́нїѧ: сѐ, а҆́зъ ѹ҆готовлѧ́ю тебѣ̀ а҆́нѳраѯъ ка́мень тво́й и҆ на ѡ҆снова́нїе твоѐ сапфі́ръ:
[Number] 12 [Number] и҆ положѹ̀ забра҄ла твоѧ҄ ї҆а́спїсъ, и҆ врата̀ твоѧ҄ ка́менїе крѷста́лла, и҆ ѡ҆гражде́нїе твоѐ ка́менїе и҆збра́нное,
[Number] 13 [Number] и҆ всѧ҄ сы́ны твоѧ҄ наѹчє́ны бг҃омъ, и҆ во мно́зѣ ми́рѣ ча҄да твоѧ҄.
[Number] 14 [Number] И҆ пра́вдою возгради́шисѧ: ѹ҆дали́сѧ ѿ непра́веднагѡ, и҆ не ѹ҆бои́шисѧ, и҆ тре́петъ не прибли́житсѧ тебѣ̀.
[Number] 15 [Number] Сѐ, прише́лцы прїи́дѹтъ къ тебѣ̀ мно́ю и҆ вселѧ́тсѧ ѹ҆ тебє̀ и҆ къ тебѣ̀ прибѣ́гнѹтъ.
[Number] 16 [Number] Сѐ, а҆́зъ созда́хъ тѧ̀, не ѩ҆́коже кѹзне́цъ раздѹва́ѧй ѹ҆́глїе и҆ и҆зносѧ̀ сосѹ́дъ на дѣ́ло: а҆́зъ же созда́хъ тѧ̀ не на па́гѹбѹ, є҆́же и҆стли́ти.
[Number] 17 [Number] Всѧ́къ сосѹ́дъ содѣ́ланъ на тѧ̀ не бл҃гопоспѣшѹ̀, и҆ всѧ́къ гла́съ, и҆́же на тѧ̀ воста́нетъ на прю̀, ѡ҆долѣ́еши и҆̀мъ всѣ҄мъ: пови́ннїи же твоѝ бѹ́дѹтъ въ не́мъ. Є҆́сть наслѣ́дїе слѹжа́щымъ гд҇еви, и҆ вы̀ бѹ́дете мнѣ̀ првдни, гл҃етъ гд҇ь.