[Number] 1 [Number] И҆ бы́сть во дни҄ а҆ха́за сы́на ї҆ѡаѳа́млѧ, сы́на ѻ҆зі́и, царѧ̀ ї҆ѹ́дина, взы́де расі́нъ ца́рь а҆ра́мль, и҆ факе́й сы́нъ ромелі́евъ, ца́рь ї҆и҃левъ, на ї҆ер҇ли́мъ, воева́ти на него̀, и҆ не возмого́ша разори́ти є҆го̀.
[Number] 2 [Number] И҆ возвѣсти́сѧ въ домѹ̀ даві́довѣ, глаго́лѧ: совѣща́сѧ а҆ра́мъ со є҆фре́момъ, и҆ ѹ҆жасе́сѧ дѹша̀ є҆гѡ̀ и҆ дѹша̀ люді́й є҆гѡ̀, ѩ҆́коже въ дѹбра́вѣ дре́во вѣ́тромъ восколе́блетсѧ.
[Number] 3 [Number] И҆ речѐ гд҇ь ко и҆са́їи: и҆зы́ди во срѣ́тенїе а҆ха́зѹ ты̀ и҆ ѡ҆ста́выйсѧ ї҆асѹ́въ сы́нъ тво́й, къ кѹпѣ́ли го́рнѧгѡ пѹтѝ села̀ бѣли́лнича,
[Number] 4 [Number] и҆ рече́ши є҆мѹ̀: блюдѝ, є҆́же молча́ти, и҆ не бо́йсѧ, нижѐ дѹша̀ твоѧ̀ да и҆знемо́жетъ ѿ двою̀ дрє́вѹ главе́нь дымѧ́щихсѧ си́хъ: є҆гда́ бо гнѣ́въ ѩ҆́рости моеѧ̀ бѹ́детъ, па́ки и҆сцѣлю̀.
[Number] 5 [Number] Сы́нъ же а҆ра́мль и҆ сы́нъ ромелі́евъ ѩ҆́кѡ совѣща́ста совѣ́тъ лѹка́вый на тѧ̀, глаго́люще:
[Number] 6 [Number] взы́демъ во ї҆ѹде́ю, и҆ собесѣ́довавше съ ни́ми ѿврати́мъ ѧ҆̀ къ на́мъ и҆ воцари́мъ въ не́й сы́на тавеи́лева:
[Number] 7 [Number] сїѧ҄ же гл҃етъ гд҇ь саваѡ́ѳъ: не пребѹ́детъ совѣ́тъ се́й, нижѐ сбѹ́детсѧ,
[Number] 8 [Number] но глава̀ а҆ра́мѹ дама́скъ, и҆ глава̀ дама́скѹ расі́нъ: но є҆щѐ шестьдесѧ́тъ и҆ пѧ́ть лѣ́тъ, ѡ҆скѹдѣ́етъ ца́рство є҆фре́мово ѿ люді́й,
[Number] 9 [Number] глава́ же є҆фре́мови соморѡ́нъ, и҆ глава̀ соморѡ́нѹ сы́нъ ромелі́евъ: и҆ а҆́ще не ѹ҆вѣ́рите, нижѐ и҆́мате разѹмѣ́ти.
[Number] 10 [Number] И҆ приложѝ гд҇ь гл҃ати ко а҆ха́зѹ, рекі́й:
[Number] 11 [Number] просѝ себѣ̀ зна́менїѧ ѿ гд҇а бг҃а твоегѡ̀ во глѹбинѹ̀, и҆лѝ въ высотѹ̀.
[Number] 12 [Number] И҆ речѐ а҆ха́зъ: не и҆́мамъ проси́ти, нижѐ и҆скѹшѹ̀ гд҇а.
[Number] 13 [Number] И҆ речѐ (и҆са́їа): слы́шите ѹ҆̀бо, до́ме даві́довъ: є҆да̀ ма́ло ва́мъ є҆́сть трѹ́дъ даѧ́ти человѣ́кѡмъ, и҆ ка́кѡ даетѐ гд҇еви трѹ́дъ;
[Number] 14 [Number] Сегѡ̀ ра́ди да́стъ гд҇ь са́мъ ва́мъ зна́менїе: сѐ, дв҃а во чре́вѣ зачне́тъ и҆ роди́тъ сн҃а, и҆ нарече́ши и҆́мѧ є҆мѹ̀ є҆мманѹ́илъ:
[Number] 15 [Number] ма́сло и҆ ме́дъ снѣ́сть, пре́жде не́же разѹмѣ́ти є҆мѹ̀ и҆зво́лити ѕла҄ѧ, и҆лѝ и҆збра́ти благо́е:
[Number] 16 [Number] занѐ пре́жде не́же разѹмѣ́ти ѻ҆троча́ти благо́е и҆лѝ ѕло́е, ѿри́нетъ лѹка́вое, є҆́же и҆збра́ти благо́е, и҆ ѡ҆ста́витсѧ землѧ̀, є҆ѧ́же ты̀ бои́шисѧ, ѿ лица̀ двѹ́хъ царе́й.
[Number] 17 [Number] Но наведе́тъ гд҇ь на тѧ̀ и҆ на лю́ди твоѧ҄ и҆ на до́мъ ѻ҆тца̀ твоегѡ̀ дни҄, и҆̀же є҆щѐ не пришлѝ, ѿ днѐ въ ѻ҆́ньже ѿѧ̀ є҆фре́ма ѿ ї҆ѹ́ды, царѧ̀ а҆ссѷрі́йска.
[Number] 18 [Number] И҆ бѹ́детъ въ то́й де́нь, позви́ждетъ гд҇ь мѹ́хамъ, ѩ҆̀же владѣ́ютъ ча́стїю рѣкѝ є҆гѵ́петскїѧ, и҆ пчелѣ̀, ѩ҆́же є҆́сть во странѣ̀ а҆ссѷрі́йстѣй:
[Number] 19 [Number] и҆ прїи́дѹтъ всѝ и҆ почі́ютъ въ де́брехъ страны̀ и҆ въ пеще́рахъ ка́менныхъ, и҆ во верте́пѣхъ и҆ во всѧ́цѣй разсѣ́линѣ и҆ во всѧ́цѣмъ дре́вѣ.
[Number] 20 [Number] Въ де́нь ѻ҆́ный ѡ҆брі́етъ гд҇ь бри́твою наѧ́тою ѡ҆б̾ ѻ҆нѹ̀ странѹ̀ рѣкѝ царѧ̀ а҆ссѷрі́йска, главѹ̀ и҆ власы̀ но́гъ, и҆ брадѹ̀ ѿи́метъ.
[Number] 21 [Number] И҆ бѹ́детъ въ то́й де́нь, корми́ти бѹ́детъ человѣ́къ ю҆́ницѹ ѿ волѡ́въ и҆ двѣ̀ ѻ҆́вцѣ:
[Number] 22 [Number] и҆ бѹ́детъ ѿ мно́жества творе́нїѧ мле́чнагѡ, ма́сло и҆ ме́дъ снѣ́сть всѧ́къ ѡ҆ста́выйсѧ на землѝ.
[Number] 23 [Number] И҆ бѹ́детъ въ то́й де́нь, всѧ́ко мѣ́сто, и҆дѣ́же а҆́ще бѹ́детъ ты́сѧща ло́зъ вїногра́да, по ты́сѧщи сї҄кль, въ лѧди́нѹ бѹ́детъ и҆ въ те́рнїе:
[Number] 24 [Number] со стрѣло́ю и҆ лѹ́комъ вни́дѹтъ та́мѡ, ѩ҆́кѡ лѧди́ною и҆ те́рнїемъ бѹ́детъ всѧ̀ землѧ̀:
[Number] 25 [Number] и҆ всѧ́ка гора̀ ѡ҆ре́маѧ воз̾ѡре́тсѧ, не на́йдетъ та́мѡ стра́хъ: бѹ́детъ ѿ лѧди́ны и҆ ѿ те́рнїѧ па́ствѹ ѻ҆вца́мъ и҆ въ попра́нїе волѹ̀.