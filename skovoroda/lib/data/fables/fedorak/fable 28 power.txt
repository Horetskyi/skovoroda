Годі й надивуватися з дурнів, котрі знехтували і зневажили найчесніший і безцінний чеснот бісер задля того лише, щоби продертись у чин, геть їм несродний. Який їм змій у вухо нашептав, що ім'я та одіж перемінять їх у бутті, а не життя чесне, гідне чину? Ось достеменні Граки Езопові, які вдягаються в чуже пір'я! З таких зшите суспільство подібне на корабель, у якому пливли морем одягнуті по-людському мавпи, а жодна кермувати не вміла. Коли хто освічене око має, яку силу-силенну бачить сих ослів, одягнутих у лев'ячу шкуру! А навіщо одягнуті? На те, щоби якнайвільніше могли жити за рабськими своїми забаганками, непокоїти людей і проламуватися через законів громадянських загорожі. А ніхто з гідних честі на непоштивість швидше не сердиться, як сі мавпи з ослами та Кабанами. Стародавнє еллінське прислів'я: 
Мавпа мавпою і в золотому образі. 
Згадує і Соломон про свиню зі золотим у ніздрях її кільцем (Приповідки, Глава 11, стих 22). 
Знаю, що достеменно він се мовить про тлінні та марнотні фігури, в яких загрузло і сховалося КІЛЬЦЕ вічного Царства Божого, а тільки кажу, що можна приточити й до тих, від кого те взято для особливого навчання до Біблії. Добросерді та прозорливі люди різними фігурами зображали погану душу сих на саме тільки зло живих і рухомих опудал. Є і в Україні прислів'я: 
Далеко свиня від коня.