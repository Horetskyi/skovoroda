[Center] Здрастуй, скарбе софістичних перлин!
[Indent] Духовна зброя сильніша за тілесну, і ти, чудово з голови до ніг озброєний філософією, цим [Italic]усеозброєнням[Italic], безмірно лякаєш і примушуєш тікати інших. Я ж, твій друг, ніколи навіть і краплі, як кажуть, не пролив у море, тобто ніколи нічим не сприяв твоєму озброєнню; тоді як інші допомагають тобі, сам я [Italic]не корисний[Italic] тобі. Тому я вирішив спробувати, чи не зможу я, дарма що розуміюся на цьому, як осел на лірі, хоч трохи тобі прислужитися. Відтак прийми від мене одну схему судження, яку софісти називають αὐξομένην, тобто зростаюча.
[Center] Ось вона:
[Indent] Якщо хтось позичив гроші, то інший не повинен за нього їх повертати. Я взяв у тебе гроші ще безбородим, а тепер, через п’ять років, я став іншим, а саме – з бородою. Отже… Якщо ти, може, скажеш, що борода не змінює суті справи, тоді візьми судження в такому вигляді:
[Indent] я позичив золото, бувши іудеєм, отже, ставши християнином, не повинен його повертати.
[Center] Будую такий силогізм:
[Indent] Зі зміною суті одне стає іншим за своїм буттям; але оскільки суть є невидимою, а тому духовною, за духом же християнин цілком змінюється й стає іншим, – отже, той, хто позичив гроші, бувши іудеєм, не повинен платити, ставши християнином. Та мені здається, ти виступаєш супроти мене із сотнею сотень твоїх парнокопитних; тому, наслідуючи Теренцієвого Тразона, я буду обережний і не під кінець, як він, а від самого початку, подібно до боягузливого Полонія, залізу в куток і здалека пущу в тебе свою стрілу. Бувай здоров,[Italic] альфо софістів[Italic]! Осел серед софістів Григор[ій].