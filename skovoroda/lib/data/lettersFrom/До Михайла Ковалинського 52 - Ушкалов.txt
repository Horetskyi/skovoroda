[Center] Здрастуй, моя радосте, найдорожчий Михайле!
[Indent] Коли я читав книгу Євагрія про чернецтво, то мені найбільше сподобались такі місця, про які повідомляю й тебе, найщасливішого кандидата християнської філософії. Адже ти знаєш, найдорожчий, що я часто вихваляв [Italic]відпочинок і спокій, проведення часу в Христовій мудрості[Italic] й називав самого Христа главою [Italic]схоластів[Italic]. Але послухай пораду нашого Євагрія: “[Italic]Отже, вибирай і люби самотнє життя, яке дає змогу користуватися плодами спокою; залиш там мирські клопоти, тобто стань безплотним, безпристрасним, щоб, зробившись чужим усім нещастям, котрі походять від мирських турбот, ти зміг добре скористатися спокоєм[Italic]”. І трохи далі: “[Italic]Нe живи з людьми плотськими, або живи один, або з братами безплотними й однодумцями твоїми[Italic]”. Але ти мені скажеш: я не думаю ставати ченцем, тому для чого це мені? Нехай і так, та чому б не послухати янгольських слів? Тим паче, що простий християнський люд неправильно розуміє ченців. До того ж існує старий афоризм: “Бери вершину й матимеш середину”. Щодо мене, то я вважаю ченця найвищим учнем Христа, у всьому цілком подібним до свого наставника. Ти скажеш: але апостол вищий за ченця. Згоден, та сам апостол стає ним лише з ченця; поки він керує самим собою, він чернець, а коли починає керувати ще й іншими – стає апостолом. Христос, поки перебував у пустині, [Italic]був ченцем[Italic], тобто майже безплотним, або, як кажуть греки, ἄϋλος [не веще´ствен]. Цим пояснюється те, чому ченців називають янголами; не тому, що вони не мають тіла, а тому, що вони в усьому прощаються з тілом, навіть нирки випалюють, як велить Мойсей, тому що їхньою долею (ὁ κλῆρος) є лише Господь [“егоже лице вину зрят”]. Однак це відбувається тільки після смерті, тобто тоді, коли хто-небудь, цілком залишивши все земне, помирає, так що про нього можна сказати: [“Енох же не обрѣтеся в живых”] та ін. Але бувай здоровий, наймиліший, [“и ревнуй духовом вишшим”]! Твій [Italic]товариш по навчанню Григ[орій] С[авич][Italic].
