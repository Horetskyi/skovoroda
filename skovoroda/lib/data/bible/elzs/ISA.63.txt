[Number] 1 [Number] Кто̀ се́й прише́дый ѿ є҆дѡ́ма, червлє́ны ри҄зы є҆гѡ̀ ѿ восо́ра, се́й красе́нъ во ѹ҆́твари, ѕѣлѡ̀ съ крѣ́постїю; А҆́зъ гл҃ю пра́вдѹ и҆ сѹ́дъ сп҇нїѧ.
[Number] 2 [Number] Почто̀ червлє́ны ри҄зы твоѧ҄ и҆ ѻ҆дє́жды твоѧ҄ ѩ҆́кѡ ѿ и҆стопта́нїѧ точи́ла;
[Number] 3 [Number] И҆спо́лненъ и҆стопта́нїѧ, и҆ ѿ ѩ҆зы҄къ нѣ́сть мѹ́жа со мно́ю: и҆ попра́хъ ѧ҆̀ ѩ҆́ростїю мое́ю, и҆ сотро́хъ ѧ҆̀ ѩ҆́кѡ пе́рсть, и҆ сведо́хъ кро́вь и҆́хъ въ зе́млю и҆ всѧ҄ ри҄зы моѧ҄ ѡ҆мочи́хъ:
[Number] 4 [Number] де́нь бо воздаѧ́нїѧ прїи́де на ни́хъ, и҆ лѣ́то и҆збавле́нїѧ приспѣ̀:
[Number] 5 [Number] и҆ воззрѣ́хъ, и҆ не бѣ̀ помо́щника: и҆ помы́слихъ, и҆ никто́же застѹпѝ: и҆ и҆зба́ви ѧ҆̀ мы́шца моѧ̀, и҆ ѩ҆́рость моѧ̀ наста̀:
[Number] 6 [Number] и҆ попра́хъ ѧ҆̀ гнѣ́вомъ мои́мъ и҆ сведо́хъ кро́вь и҆́хъ въ зе́млю.
[Number] 7 [Number] Мл҇ть гд҇ню помѧнѹ́хъ, добродѣ́тєли гд҇ни во всѣ́хъ, и҆́миже на́мъ воздае́тъ: гд҇ь, сѹдїѧ̀ бл҃гъ до́мѹ ї҆и҃левѹ, наво́дитъ на́мъ по мл҇ти свое́й и҆ по мно́жествѹ пра́вды своеѧ̀.
[Number] 8 [Number] И҆ речѐ: не лю́дїе ли моѝ; ча҄да, и҆ не ѿве́ргнѹтсѧ. И҆ бы́сть и҆̀мъ во сп҇нїе ѿ всѧ́кїѧ ско́рби и҆́хъ.
[Number] 9 [Number] Не хода́тай, нижѐ а҆́гг҃лъ, но са́мъ гд҇ь сп҃сѐ и҆̀хъ, занѐ лю́битъ и҆̀хъ и҆ щади́тъ и҆̀хъ: са́мъ и҆зба́ви и҆̀хъ и҆ воспрїѧ́тъ и҆̀хъ и҆ вознесѐ и҆̀хъ во всѧ҄ дни҄ вѣ́ка.
[Number] 10 [Number] Ті́и же не покори́шасѧ и҆ разгнѣ́ваша дх҃а ст҃а́го є҆гѡ̀, и҆ ѡ҆брати́сѧ и҆̀мъ на враждѹ̀, и҆ то́й воева̀ на нѧ̀.
[Number] 11 [Number] И҆ помѧнѹ̀ дни҄ вѣ҄чныѧ: гдѣ̀ возведы́й ѿ землѝ {Въ нѣ́к.: ѿ мо́рѧ.} па́стырѧ ѻ҆ве́цъ свои́хъ; гдѣ̀ є҆́сть вложи́вый въ ни́хъ дх҃а ст҃а́го;
[Number] 12 [Number] Возве́дшаѧ десни́цею мѡѷсе́а, мы́шца сла́вы є҆гѡ̀ раздѣлѝ во́дѹ пред̾ лице́мъ є҆гѡ̀ сотвори́ти є҆мѹ̀ и҆́мѧ вѣ́чно,
[Number] 13 [Number] проведѐ и҆̀хъ сквозѣ̀ бе́зднѹ, ѩ҆́коже конѧ̀ сквозѣ̀ пѹсты́ню, и҆ не ѹ҆трѹди́шасѧ,
[Number] 14 [Number] и҆ ѩ҆́кѡ скоты̀ по по́лю, и҆ сни́де дх҃ъ ѿ гд҇а и҆ наста́ви и҆̀хъ: та́кѡ прове́лъ є҆сѝ лю́ди твоѧ҄ сотвори́ти тебѣ̀ самомѹ̀ и҆́мѧ сла́вно.
[Number] 15 [Number] Ѡ҆брати́сѧ, гд҇и, ѿ нб҃сѐ и҆ ви́ждь ѿ до́мѹ ст҃а́гѡ твоегѡ̀ и҆ сла́вы твоеѧ̀: гдѣ̀ є҆́сть ре́вность твоѧ̀ и҆ крѣ́пость твоѧ̀; гдѣ̀ є҆́сть мно́жество мл҇ти твоеѧ̀ и҆ щедро́тъ твои́хъ, ѩ҆́кѡ терпѣ́лъ є҆сѝ на́мъ;
[Number] 16 [Number] Ты́ бо є҆сѝ ѻ҆ц҃ъ на́шъ, поне́же а҆враа́мъ не ѹ҆вѣ́дѣ на́съ, и҆ ї҆и҃ль не позна̀ на́съ, но ты̀, гд҇и, ѻ҆ц҃ъ на́шъ, и҆зба́ви ны̀, и҆спе́рва и҆́мѧ твоѐ на на́съ є҆́сть.
[Number] 17 [Number] Что̀ ѹ҆клони́лъ є҆сѝ на́съ, гд҇и, ѿ пѹтѝ твоегѡ̀; и҆ ѡ҆жесточи́лъ є҆сѝ сердца̀ на҄ша, є҆́же не боѧ́тисѧ тебє̀; Ѡ҆брати́сѧ ра́ди ра҄бъ твои́хъ, ра́ди племе́нъ достоѧ́нїѧ твоегѡ̀,
[Number] 18 [Number] да (понѐ) ма́лѡ наслѣ́димъ горы̀ ст҃ы́ѧ твоеѧ̀. Проти҄вницы на́ши попра́ша ст҃ы́ню твою̀:
[Number] 19 [Number] бы́хомъ ѩ҆́кѡ и҆спе́рва, є҆гда̀ не владѣ́лъ є҆сѝ на́ми, нижѐ бѣ̀ нарѣче́но и҆́мѧ твоѐ на на́съ.