
[Number] 1 [Number] Коли Еліус перестав говорити, то до Йова крізь бурю і хмари заговорив Господь: 
[Number] 2 [Number] Хто цей, який скриває від Мене раду, хто тримає слова в серці й думає від Мене втаїти? 
[Number] 3 [Number] Підв’яжи, як муж, твої стегна, Я ж тебе запитаю, а ти Мені відповіси! 
[Number] 4 [Number] Де ти був, коли Я основував землю? Сповісти Мені, якщо ти володієш знанням. 
[Number] 5 [Number] Чи знаєш, хто визначив її розміри? І хто протягнув мірний шнур по ній? 
[Number] 6 [Number] На чому встановлені її склепіння? Хто є той, котрий заклав на ній кутовий камінь? 
[Number] 7 [Number] Коли народжувалися зорі, усі Мої ангели хвалили Мене могутнім голосом. 
[Number] 8 [Number] Я загородив море брамами, коли воно хлинуло, виходячи з лона своєї матері. 
[Number] 9 [Number] Я ж зробив йому хмару за одяг і повив його імлою. 
[Number] 10 [Number] І Я поставив йому границі, встановивши засуви та брами. 
[Number] 11 [Number] Я ж сказав йому: Досі підеш, і не перейдеш, але в тобі розіб’ються твої хвилі! 
[Number] 12 [Number] Хіба Я при тобі наказав ранньому світлові, і ранкова зірка побачила своє визначене місце, 
[Number] 13 [Number] щоб схопитися за краї землі, аби скинути із себе безбожних? 
[Number] 14 [Number] Хіба ти, взявши глинисту землю, зліпив живу істоту і наділив її мовою на землі? 
[Number] 15 [Number] Чи ти забрав світло від безбожних, а плече гордих знищив, 
[Number] 16 [Number] прийшов до джерела моря, ходив стопами по безодні? 
[Number] 17 [Number] Хіба тобі зі страхом відкриваються брами смерті, а придверники аду, бачачи тебе, лякалися? 
[Number] 18 [Number] Чи ти збагнув широчінь піднебесної? Сповісти ж мені, якою вона є! 
[Number] 19 [Number] А в якій це землі замешкує світло, і де місце темряви? 
[Number] 20 [Number] Хіба ти Мене приведеш до їхніх околиць? Чи й ти вивідав їхні стежки? 
[Number] 21 [Number] Знаю, що ти тоді народився, і число твоїх років велике. 
[Number] 22 [Number] Та чи ходив ти до сховищ снігу, і чи бачив ти сховища граду? 
[Number] 23 [Number] Можливо воно відкладене тобі на час ворогів, на день війни і битви? 
[Number] 24 [Number] Звідки виходить мороз чи розноситься південний вітер на піднебесну? 
[Number] 25 [Number] Хто ж приготував русло для дощової зливи, і дорогу громоносним бурям, 
[Number] 26 [Number] щоб посилати дощ на безлюдну землю, на пустелю, де немає людини, 
[Number] 27 [Number] щоб наситити незаселену і непрохідну землю і викликати ріст зелені? 
[Number] 28 [Number] Хто є батько дощу? Хто ж є той, котрий породив краплі роси? 
[Number] 29 [Number] З якого лона виходить лід? А хто на небі породив мороз, 
[Number] 30 [Number] який сходить, наче вода, що тече? Поверхню ж безодні хто оснував? 
[Number] 31 [Number] Чи ти збагнув пов’язь Плеяди і відкрив огорожу Оріона? 
[Number] 32 [Number] Чи ти відкриєш сузір’я у своєму часі, і чи притягнеш Вечірню зорю за її косу? 
[Number] 33 [Number] Чи ти знаєш переміни неба чи те, що стається у злагоді в піднебесній? 
[Number] 34 [Number] Чи ти покличеш хмару голосом, і вона тебе послухається поривами бурхливої зливи? 
[Number] 35 [Number] Чи пошлеш блискавки, і вони підуть? Чи запитають вони тебе: Що робити? 
[Number] 36 [Number] Хто ж дав жінкам мудрість ткати чи вміння вишивати? 
[Number] 37 [Number] Хто ж у своїй мудрості перераховує хмари, і прихилив небо до землі? 
[Number] 38 [Number] Розлився порох, наче земля, Я ж зліпив його, наче кам’яну брилу. 
[Number] 39 [Number] Хіба ти полюєш їжу для левів, чи наповнюєш душі зміїв? 
[Number] 40 [Number] Адже вони перелякалися у своїх лігвищах, перебувають у лісах, чатуючи. 
[Number] 41 [Number] Хто ж приготовив їжу вороні? Бо її пташенята закричали до Господа, блукаючи в пошуках їжі!