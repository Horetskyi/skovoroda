[Number] 1 [Number] Сни́ди, сѧ́ди на землѝ, дѣ́во, дщѝ вавѷлѡ́нѧ, вни́ди во тмѹ̀ {По и҆ны҄мъ: сѧ́ди на зе́млю.}, дщѝ халде́йска, ѩ҆́кѡ не приложи́ши ксемѹ̀ прозыва́тисѧ мѧгка̀ и҆ ю҆́на.
[Number] 2 [Number] Возмѝ же́рновы, мелѝ мѹкѹ̀, ѿкры́й покрыва́ло твоѐ, ѿкры́й сѣди҄ны, возсѹчѝ го́лєни, прейдѝ рѣ́ки:
[Number] 3 [Number] ѿкры́етсѧ стѹ́дъ тво́й, ѩ҆вѧ́тсѧ ѹ҆кори҄зны твоѧ҄, пра́ведное ѿ тебє̀ возмѹ̀, ктомѹ̀ не преда́мъ человѣ́кѡмъ.
[Number] 4 [Number] Речѐ и҆зба́вивый тѧ̀ гд҇ь саваѡ́ѳъ, и҆́мѧ є҆мѹ̀ ст҃ы́й ї҆и҃левъ:
[Number] 5 [Number] сѧ́ди ѹ҆миле́на, вни́ди во тмѹ̀, дщѝ халде́йска, ксемѹ̀ не прозове́шисѧ крѣ́пость ца́рства.
[Number] 6 [Number] Разгнѣ́вахсѧ на лю́ди моѧ҄, ѡ҆скверни́ла є҆сѝ наслѣ́дїе моѐ: а҆́зъ вда́хъ ѧ҆̀ въ рѹ́кѹ твою̀, ты́ же не дала̀ и҆̀мъ ми́лости, ста́рчїй ѩ҆ре́мъ ѡ҆тѧгчи́ла є҆сѝ ѕѣлѡ̀
[Number] 7 [Number] и҆ рекла̀ є҆сѝ: въ вѣ́къ бѹ́дѹ влады́чица: не помы́слила є҆сѝ си́хъ въ се́рдцы твое́мъ, нижѐ помѧнѹ́ла є҆сѝ послѣ́днихъ:
[Number] 8 [Number] нн҃ѣ же слы́ши сїѐ, ю҆́наѧ, сѣдѧ́щаѧ, ѹ҆пова́ющаѧ, глаго́лющаѧ въ се́рдцы свое́мъ: а҆́зъ є҆́смь, и҆ нѣ́сть и҆ны́ѧ, не сѧ́дѹ вдово́ю и҆ не позна́ю сиротства̀.
[Number] 9 [Number] Нн҃ѣ же прїи́дѹтъ на тѧ̀ два̀ сїѧ҄ внеза́пѹ во є҆ди́нъ де́нь, безча́дїе и҆ вдовство̀ внеза́пѹ прїи́детъ на тѧ̀, въ волше́бствѣ твое́мъ и҆ въ крѣ́пости волхвѡ́въ твои́хъ ѕѣлѡ̀,
[Number] 10 [Number] въ надѣ́ѧнїи ѕло́бы твоеѧ̀: ты́ бо рекла̀ є҆сѝ: а҆́зъ є҆́смь, и҆ нѣ́сть и҆ны́ѧ: ѹ҆вѣ́ждь, ѩ҆́кѡ смышле́нїе си́хъ и҆ блѹже́нїе твоѐ бѹ́детъ тебѣ̀ сра́мъ: и҆ рекла̀ є҆сѝ се́рдцемъ свои́мъ: а҆́зъ є҆́смь, и҆ нѣ́сть и҆ны́ѧ.
[Number] 11 [Number] И҆ прїи́детъ на тѧ̀ па́гѹба, и҆ не ѹ҆вѣ́си, про́пасть, и҆ впаде́ши въ ню̀: и҆ прїи́детъ на тѧ̀ печа́ль, и҆ не возмо́жеши чиста̀ бы́ти: и҆ прїи́детъ на тѧ̀ внеза́пѹ па́гѹба, и҆ не ѹ҆вѣ́си.
[Number] 12 [Number] Ста́ни нн҃ѣ съ волхвы҄ твои́ми и҆ со мно́гими ча҄ры твои́ми, и҆̀мже наѹчи́ласѧ є҆сѝ и҆з̾ ю҆́ности твоеѧ̀, а҆́ще возмо́гѹтъ тѝ помощѝ.
[Number] 13 [Number] Ѹ҆трѹди́ласѧ є҆сѝ въ совѣ́тѣхъ твои́хъ: да ста́нѹтъ нн҃ѣ и҆ спасѹ́тъ тѧ̀ ѕвѣздоче́тцы небесѐ, смотрѧ́ющїи ѕвѣ́здъ, да возвѣстѧ́тъ тѝ, что̀ и҆́мать на тѧ̀ прїитѝ.
[Number] 14 [Number] Сѐ, всѝ ѩ҆́кѡ хвра́стїе ѻ҆гне́мъ погорѧ́тъ и҆ не и҆з̾и́мѹтъ дѹшѝ своеѧ̀ и҆з̾ пла́мене, поне́же и҆́маши ѹ҆́глїе ѻ҆́гненное, сѧ́ди на ни́хъ.
[Number] 15 [Number] Сі́и бѹ́дѹтъ тебѣ̀ по́мощь: трѹди́ласѧ є҆сѝ въ преложе́нїи ѿ ю҆́ности, человѣ́къ са́мъ въ себѣ̀ прельсти́сѧ, тебѣ́ же не бѹ́детъ спасе́нїѧ.