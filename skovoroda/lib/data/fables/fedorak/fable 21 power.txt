Дуже багато хто, занедбавши сродну для себе працю, знай співають, п'ють і їдять. У сьому байдикуванні нестерпної та більшої зазнають нудьги, ніж ті, хто працює без послаблення. Співати, пити i ïcти це не праця, але головної нашої сродної праці самісінький немовби хвостик. А хто для того їсть, п'є та співає, щоби з охотою після перепочинку взятися до діла як до належного шляху свого, такому нудьгу прогнати не надто складно: він щодня і працює, і святкує, і про нього-бо прислів'я: добрій людині кожен день свято. Праця наша є джерелом веселощів. А якщо кого власна робота не тішить, такий, звичайно, не до неï сродний, він не друг її вірний, але щось біля неï любить, і неспокійний, і нещасливий. Але ніщо не є таке солодке, як спільна всім нам праця. Вона є шуканням Царства Божого і є головою, світлом і сіллю кожної часткової праці. Найбільша праця не тішить і без страху Божого є, мов без голови, мертва, хай би якою працівникові була сродною. «Страх Господній звеселює серце». Воно, щойно тільки почне зводити до нього думки свої, враз оживає, а біс нудьги та суму, як порох, вітром метений, відбігає. Усі ми не до всього, а до сього кожна добра людина народилася. Щасливий, хто поєднав сродну собі часткову працю зі загальною! Се є істинне життя. І тепер можна розуміти таке Сократове слово: «Дехто для того живе, щоби їсти і пити, а я п'ю та їм для того, щоби жити».ᵃ 