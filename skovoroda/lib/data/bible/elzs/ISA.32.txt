[Number] 1 [Number] Се́ бо, цр҃ь првдный воц҃ри́тсѧ, и҆ кнѧ҄зи со сѹдо́мъ владѣ́ти начнѹ́тъ.
[Number] 2 [Number] И҆ бѹ́детъ человѣ́къ сокрыва́ѧй словеса̀ своѧ҄, и҆ скры́етсѧ, а҆́ки ѿ воды̀ носи́мыѧ: и҆ ѩ҆ви́тсѧ въ сїѡ́нѣ ѩ҆́кѡ рѣка̀ текѹ́щаѧ сла́внаѧ въ землѝ жа́ждѹщей.
[Number] 3 [Number] И҆ ксемѹ̀ не бѹ́дѹтъ ѹ҆пова́юще на человѣ́ки, но ѹ҆́шы вдадѧ́тъ на слы́шанїе,
[Number] 4 [Number] и҆ се́рдце и҆знемо́гшихъ во́нметъ послѹ́шати, и҆ ѧ҆зы́цы нѣмотствѹ́ющїи ско́рѡ наѹча́тсѧ глаго́лати ми́ръ:
[Number] 5 [Number] и҆ ксемѹ̀ не рекѹ́тъ ю҆ро́дивомѹ владѣ́ти, и҆ ксемѹ̀ не рекѹ́тъ слѹги҄ твоѝ: молчѝ.
[Number] 6 [Number] Ю҆ро́дъ бо ю҆рѡ́диваѧ и҆зрѣче́тъ, и҆ се́рдце є҆гѡ̀ тщє́тнаѧ ѹ҆разѹмѣ́етъ, є҆́же соверша́ти беззакѡ́ннаѧ и҆ глаго́лати на гд҇а пре́лесть, є҆́же растли́ти дѹ́шы а҆́лчныѧ и҆ дѹ́шы жа́ждѹщыѧ тщы̀ сотвори́ти.
[Number] 7 [Number] Совѣ́тъ бо ѕлы́хъ беззакѡ́ннаѧ совѣщава́етъ, растли́ти смирє́нныѧ словесы̀ непра́ведными и҆ разсы́пати словеса̀ смире́нныхъ на сѹдѣ̀.
[Number] 8 [Number] Благочести́вїи же смы́сленнѣ совѣща́ша, и҆ то́й совѣ́тъ пребѹ́детъ.
[Number] 9 [Number] Жєны̀ бога҄тыѧ, воста́ните и҆ ѹ҆слы́шите гла́съ мо́й: дщє́ри, съ наде́ждею слы́шите словеса̀ моѧ҄:
[Number] 10 [Number] днѧ̀ лѣ́тнѧгѡ па́мѧть сотвори́те въ болѣ́зни съ наде́ждею: потреби́сѧ ѡ҆б̾има́нїе ві́нное, преста̀ сѣ́ѧнїе, и҆ (собира́нїе) ктомѹ̀ не прїи́детъ.
[Number] 11 [Number] Ѹ҆жасни́тесѧ, сжа́литесѧ, ѹ҆пова́вшыѧ, совлецы́тесѧ, на҄ги бѹ́дите, препоѧ́шите чрє́сла своѧ҄ во врє́тища
[Number] 12 [Number] и҆ въ пє́рси бі́йтесѧ ѡ҆ селѣ̀ жела́емѣмъ и҆ ѡ҆ вїногра́днѣмъ рожде́нїи.
[Number] 13 [Number] На землѝ люді́й мои́хъ те́рнїе и҆ бы́лїе возни́кнетъ, и҆ ѿ всегѡ̀ до́мѹ ра́дость восхи́титсѧ: гра́дъ бога́тъ,
[Number] 14 [Number] до́мове ѡ҆ста́вленнїи, бога́тство гра́да и҆ до́мы вожделѣ́нїѧ ѡ҆ста́вѧтъ: и҆ бѹ́дѹтъ вє́си пещє́ры до вѣ́ка, ра́дость ѻ҆слѡ́мъ ди҄вїимъ, па҄ствы пастѹхѡ́въ:
[Number] 15 [Number] до́ндеже на́йдетъ на ны̀ дх҃ъ ѿ вы́шнѧгѡ, и҆ бѹ́детъ пѹсты́нѧ въ херме́ль, а҆ херме́ль въ дѹбра́вѹ вмѣни́тсѧ.
[Number] 16 [Number] И҆ почі́етъ въ пѹсты́ни сѹ́дъ, и҆ пра́вда въ карми́лѣ всели́тсѧ:
[Number] 17 [Number] и҆ бѹ́дѹтъ дѣла̀ пра́вды ми́ръ, и҆ ѡ҆держи́тъ пра́вда поко́й, и҆ ѹ҆пова́юще бѹ́дѹтъ до вѣ́ка:
[Number] 18 [Number] и҆ вселѧ́тсѧ лю́дїе є҆гѡ̀ во гра́дѣ ми́ра и҆ ѡ҆бита́ти бѹ́дѹтъ ѹ҆пова́юще, и҆ почі́ютъ съ бога́тствомъ.
[Number] 19 [Number] Гра́дъ же, а҆́ще сни́детъ, то̀ не на вы̀ прїи́детъ: и҆ бѹ́дѹтъ живѹ́щїи въ дѹбра́вахъ ѹ҆пова́юще, ѩ҆́коже сѹ́щїи на полѧ́хъ.
[Number] 20 [Number] Блаже́ни сѣ́ющїи при всѧ́цѣй водѣ̀, и҆дѣ́же во́лъ и҆ ѻ҆се́лъ попира́етъ.