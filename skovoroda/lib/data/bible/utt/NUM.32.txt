
[Number] 1 [Number] У синів Рувима та в синів Ґада було дуже багато худоби. Вони побачили околиці Язера та околиці Ґалаада, а було те місце місцем для худоби. 
[Number] 2 [Number] Тож сини Рувима й сини Ґада прийшли і сказали Мойсеєві, священикові Елеазарові й князям громади, говорячи: 
[Number] 3 [Number] Атарот, Девон, Язер, Намвра, Есевон, Елеалі, Севама, Навав і Веан — 
[Number] 4 [Number] це землі, які Господь передав ізраїльським синам; це землі — для пасовиськ, а у твоїх рабів є худоба. 
[Number] 5 [Number] Якщо ми знайшли ласку в тебе, — говорили вони, — то нехай буде дана ця земля твоїм слугам у спадок, і не переводь нас через Йордан. 
[Number] 6 [Number] А Мойсей запитав синів Ґада та синів Рувима: Ваші брати підуть у бій, а ви тут осядете? 
[Number] 7 [Number] Навіщо відвертаєте розум ізраїльських синів не переходити в землю, яку їм дає Господь? 
[Number] 8 [Number] Хіба не так учинили ваші батьки, коли я послав їх з Кадиса-Варни обстежити землю? 
[Number] 9 [Number] Вони пішли в Долину виноградного грона і обстежили землю, і відвернули серце ізраїльських синів, щоб ті не йшли в землю, яку Господь їм дав. 
[Number] 10 [Number] І в той день Господь запалав гнівом, і поклявся, кажучи: 
[Number] 11 [Number] Люди, які вийшли з Єгипту, від двадцятилітніх і старші, які вміли розпізнати зло і добро, не побачать землі, яку Я пообіцяв Авраамові, Ісаакові та Якову, бо вони не пішли за Мною! 
[Number] 12 [Number] За винятком Халева, сина Єфонії, який відділився, та Ісуса, сина Навина, бо і він пішов слідом за Господом! 
[Number] 13 [Number] І запалав Господь гнівом на Ізраїля, і Він водив їх по пустелі сорок років, доки повністю не загинув увесь рід тих, хто чинив зло перед Господом. 
[Number] 14 [Number] Замість ваших батьків ось постали ви, натовп грішних людей, щоб ще продовжити гнів Господнього обурення на Ізраїля. 
[Number] 15 [Number] Адже ви відвернетеся від нього, щоб він і надалі залишив його в пустелі, — ви вчините беззаконно проти всієї цієї громади. 
[Number] 16 [Number] Та вони прийшли до нього і сказали: Ми тут збудуємо загони для овець, для нашої худоби і міста для наших господарств. 
[Number] 17 [Number] А самі, озброївшись, будемо першою лавою серед ізраїльських синів, доки не заведемо їх до їхнього місця. Наші ж господарства оселяться в містах, обнесених мурами від тих, хто живе на цій землі. 
[Number] 18 [Number] Ми ж не повернемось до наших осель, доки ізраїльські сини не поділять своєї спадщини. 
[Number] 19 [Number] І ми не отримаємо спадку з ними по той бік Йордану і далі, адже ми одержали спадщину за Йорданом, на сході! 
[Number] 20 [Number] Тоді Мойсей сказав їм: Якщо зробите за цим словом, якщо озброїтеся перед Господом на війну, 
[Number] 21 [Number] і кожний озброєний з вас перейде Йордан перед Господом, доки ваш ворог не буде вигублений з-перед Його обличчя, 
[Number] 22 [Number] і доки земля не буде повністю опанована перед Гос��одом і лише після цього повернетесь, то будете невинні перед Господом і перед Ізраїлем, і ця земля буде вам у володіння перед Господом. 
[Number] 23 [Number] Якщо ж не зробите так, то згрішите перед Господом, і пізнаєте свій гріх, коли захопить вас зло. 
[Number] 24 [Number] Тож збудуєте самі собі міста для ваших господарств, і загони для вашої худоби — зробите те, що вийшло з ваших уст. 
[Number] 25 [Number] І сини Рувима та сини Ґада сказали Мойсеєві, запевняючи: Твої раби вчинять так, як Господь наш наказує! 
[Number] 26 [Number] Наші господарства, наші жінки і вся наша худоба будуть у містах Ґалааду, 
[Number] 27 [Number] а твої раби, усі озброєні й у бойовій готовності, виступлять перед Господом на війну — так, як каже Господь. 
[Number] 28 [Number] Тоді Мойсей поставив перед ними священика Елеазара та Ісуса, сина Навина, а також голів родів по батьківській лінії з ізраїльських племен. 
[Number] 29 [Number] І Мойсей сказав їм: Якщо сини Рувима та сини Ґада перейдуть з вами Йордан, кожний озброєний на війну перед Господом, і ви заволодієте землею, яка перед вами, то дасте їм Ґалаадську землю у володіння. 
[Number] 30 [Number] Якщо ж вони не перейдуть озброєні з вами на війну перед Господом, то переправите їхні господарства, їхніх жінок і їхню худобу попереду вас у Ханаанську землю, і вони одержать спадщину між вами в Ханаанській землі. 
[Number] 31 [Number] А сини Рувима та сини Ґада у відповідь сказали: Що тільки Господь говорить своїм слугам, так ми і чинитимемо. 
[Number] 32 [Number] Ми, озброєні перед Господом, перейдемо через ріку в Ханаанську землю, а спадщину дасте нам за Йорданом. 
[Number] 33 [Number] І Мойсей дав їм (синам Ґада, синам Рувима і половині племені Манасії, із синів Йосифа) царство Сеона, царя аморейців, і царство Оґа, царя Васана, — землю і міста з їхніми околицями, з містами довколишньої землі. 
[Number] 34 [Number] І сини Ґада збудували Девон, Атарот, Ароір, 
[Number] 35 [Number] Софар і Язир, і укріпили їх; 
[Number] 36 [Number] і Намвру та Ветаран — укріплені міста із загонами для овець. 
[Number] 37 [Number] А сини Рувима збудували Есевон, Елеалі, Каріятем 
[Number] 38 [Number] і Веелмеон, оточивши їх мурами, і Севаму; міста, які збудували, вони назвали власними іменами. 
[Number] 39 [Number] Якось син Махіра, сина Манасії, пішов на Ґалаад — і захопив його, а аморейців, які жили в ньому, він вигубив. 
[Number] 40 [Number] Тож Мойсей віддав Ґалаад Махірові, синові Манасії, і він оселився там. 
[Number] 41 [Number] А Яір, син Манасії, пішов та захопив їхні села, і назвав їх селами Яіра. 
[Number] 42 [Number] І Навав пішов та захопив Канат і його села; і назвав їх Навот — своїм ім’ям.